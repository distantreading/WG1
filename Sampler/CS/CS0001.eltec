<?xml version="1.0" encoding="UTF-8"?>
<?xml-model href="https://distantreading.github.io/Schema/eltec-0.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Vdavky Nanynky Kulichovy : ELTeC edition</title>
                <author>Herrmann, Ignát (1854-1935)</author>
            </titleStmt>
            <publicationStmt>
                <p>Demonstration file prepared for the ELTeC Sampler</p>
            </publicationStmt>
            <sourceDesc>
                <p>Retagged from HERRMANN, Ignát. Vdavky Nanynky Kulichovy I [online]. V MKP 1. vyd.
                    Praha: Městská knihovna v Praze, 2017 [aktuální datum citace e-knihy – př. cit.
                    rrrr-mm-dd]. ISBN 978-80-7532-594-5 (epub). Dostupné z:
                        <ref>http://web2.mlp.cz/koweb/00/04/32/54/51/vdavky_nanynky_kulichovy_I.epub.</ref></p>
            </sourceDesc>
        </fileDesc>
    </teiHeader>
    <text xml:id="CS0001" xml:lang="cs">

        <front>
            <div type="liminal">

                <p>Vdavky Nanynky Kulichovy I</p>

                <p>a co se kolem nich sběhlo</p>


                <p>Ignát Herrmann</p>

            </div>

            <div type="liminal">

                <p>Znění tohoto textu vychází z díla Vdavky Nanynky Kulichovy a co se kolem nich
                    sběhlo tak, jak bylo vydáno nakladatelstvím F. Topič v roce 1924 (HERRMANN,
                    Ignát. Vdavky Nanynky Kulichovy a co se kolem nich sběhlo. Díl I. 4. vyd. Praha:
                    F. Topič, 1924. 353 s. Sebrané spisy Ignáta Herrmanna, díl XXIV.).</p>


                <p>Na obálce je použit výřez z obrazu Václava Jansy (1859–1913) <hi>Maltézské
                        náměstí na Malé Straně</hi>.</p>





                <p>Text díla (Ignát Herrmann: Vdavky Nanynky Kulichovy I), publikovaného
                        <ref>Městskou knihovnou v Praze</ref>, není vázán autorskými právy.</p>




                <p>Citační záznam této e-knihy:</p>

                <p>HERRMANN, Ignát. Vdavky Nanynky Kulichovy I [online]. V MKP 1. vyd.
                    Praha: Městská knihovna v Praze, 2017 [aktuální datum citace
                    e-knihy – př. cit. rrrr-mm-dd]. ISBN 978-80-7532-594-5 (epub). Dostupné z:</p>

                <p><ref>http://web2.mlp.cz/koweb/00/04/32/54/51/vdavky_nanynky_kulichovy_I.epub</ref>.</p>





                <p>Vydání (obálka, upoutávka, citační stránka a grafická úprava), jehož autorem je
                    Městská knihovna v Praze, podléhá licenci <ref>Creative Commons Uveďte
                        autora-Nevyužívejte dílo komerčně-Zachovejte licenci 3.0 Česko</ref>.</p>




                <p>Verze 1.0 z 17. 3. 2017.</p>

            </div>

            <div type="liminal">

                <head>Upozornění pro čtenáře </head>

                <p>Tato e-kniha obsahuje poznámky pod čarou, které jsou hypertextově provázány.</p>


                <p>Poznámku pod čarou zobrazíte kliknutím na hypertextový odkaz, který je umístěn na
                    pozici číslice na konci slova nebo odstavce, ke kterému se poznámka vztahuje
                    (např.: Text<ref/><ref/><ref>0</ref>).</p>


                <p>Hypertextový odkaz je jednosměrně nebo obousměrně přesměrován na text poznámky
                    pod čarou, která je umístěna průběžně v textu nebo na konci dokumentu.</p>


                <p>Případný návrat na původní místo v textu e-knihy provedete kliknutím na
                    hypertextový odkaz, který je umístěn na pozici číslice na začátku řádku textu
                    poznámky pod čarou (např.:<ref/><ref> </ref><ref>0</ref> Text poznámky pod
                    čarou).</p>

            </div>

            <div type="liminal">

                <l>Přemilému příteli a krajanu královéhradeckému</l>
                <l> ADOLFU ČERNÉMU a choti jeho paní BOŽENĚ</l>
                <l> v upřímné družnosti a oddanosti věnuje I. H.</l>

                <p>V říjnu 1918.</p>

            </div>

            <div type="liminal">

                <l>Děj této pražské historie položen jest</l>
                <l> v prvou polovici sedmdesátých let věku devatenáctého.</l>

            </div>
        </front>
        <body>
            <div type="chapter">

                <head>1. Nanynku nepozvali</head>

                <p>Byl mlhavý lednový den – ale co pravíme, že mlhavý! Co se toho dne nad Prahou
                    vznášelo, nebyla žádná slušná, řádná mlha, jak je v přírodě zavedena a jak se na
                    ni pamatujeme z časů, kdy se mohlo bez urážky říci, že je mlha poctivá, bílá –
                    nebo chcete-li – třebas i šedivá mlha. Co se toho dne Prahou rozlézalo a všecky
                    ulice a náměstí zalévalo, byla jakási kaše barvy čokoládové a bylo v ní
                    namícháno všeho, čím pražská dlažba v zimě oplývá, co vyletí z pražských komínů
                    a ze stok vystoupí. Jen po čokoládě v ní nebylo památky.</p>

                <p>Nalezlo té mlhy taky na dvůr starého domu kdesi v Kateřinské končině, v němž
                    bydlila paní Angelina Knedlhansová, ba nacpalo se jí tam bezmála víc, než se
                    vešlo. Svítili ve všech bytech skoro do samého poledne, a div že nerozsvěcovali
                    hned zase po obědě. A to v patrech. Můžeme si tedy pomysliti, jak bylo
                    v přízemku. Ale nejhůře snad bylo v koutě dvora napravo z průjezdu, v příbytku,
                    nad jehož polozasklenými dveřmi visela nakřivo stará, oprchalá tabulka s nápisem
                    sotva čitelným: Domovník.</p>

                <p>Tam bydleli Kulichovi, domovníkovi.</p>

                <p>Bylo po polednách, otec Kulich odpočíval na pohovce v pokojíku a doháněl spánek,
                    který mu byl za noci ukrádán opozdilými nájemníky. Byl to sice dům pořádný, ve
                    kterém nebylo mnoho hýřilů a nočních ptáků ani končina k tomu příliš nesváděla.
                    Přece však byli dni a lépe řkouc noci, kdy nejeden obyvatel a podnájemník se
                    pozdržel „přes desátou“, a pak třeba do třetí a čtvrté ranní neminulo hodiny,
                    aby kdosi otce Kulicha nezburcoval a z teplé postele nevyhnal. Musili bychom
                    sami býti domovníky, a třeba jenom na týden, abychom spravedlivě uznali, jaká je
                    to hořká povinnost. Vyzvoní tě kdosi z teplého lůžka, vypudí na sychravý noční
                    vzduch, ve studivý sníh, v pichlavý déšť, a sotva jsi vpustil do domu jednoho
                    tuláka a vyprovodil jej až ke schodům, sotva jsi se poznovu zachrul do
                    vychládajících peřin a zadřímneš – břink, břink – zvoneček nade dveřmi poznovu
                    zaječí a zas musíš z doupěte svého, abys odemkl jinému. A tak se ti děje třeba
                    desetkrát za noc.</p>

                <p>Byl masopust, a tu lidem jinak sebepořádnějším zachtělo se časem užíti světa
                    a jeho radovánek. Právě dnes otec Kulich přečkal takové šturmování, jak tomu
                    říkal. Máme-li pak říci pravdu, milejší mu bylo vstávati a odmykati po půlnoci,
                    poněvadž tu platil každý po šestáku.</p>

                <p>Snad nerad, ale po šestáku. Kdo však se vracel před půlnocí, odbýval ho bídnými
                    pěti nováky<ref>[1]</ref>. Jako by nebyla stejná psota, musí-li člověk
                    z vyhřátých peřin před dvanáctou, či po dvanácté.</p>

                <p>V kuchyňce blízko plotny něco šplouchalo. Ale bylo třeba dobrých zraků a hezké
                    chvíle rozdívání, abys poznal, že se tam nad škopkem hrbí paní Kulichová a myje
                    nádobí od oběda. Plácala do škopku hadrem skoro jen po paměti a chvílemi sama
                    nevěděla, co právě popadla.</p>

                <p>V druhém koutě, za policí, sedělo taky cosi živého a chvilkami povzdychávalo –
                    nebo dokonce vzlykalo? Nebylo na to vidět. A chvilkami se paní Kulichová do toho
                    kouta obracela a nevrle domlouvala:</p>

                <p>„Povídám ti, Nany, nebreč! – A chceš-li brečet, tedy pojď a nabreč mi tadyhle do
                    škopku – voda mně vychládá a všecko se mi na prsty lepí. – Sotvaže vidím, mám-li
                    ruce ještě ve škopku, nebo v čem – – Nebreč, Nany, povídám ti! – Je to k vzteku,
                    že tě Knedlhansovic nepozvali, ale myslíš, že jen tebe to žere? – Věř mi, holka,
                    že je máma ve svém dítěti ještě víc uražena než ty sama. Ale já ti vždycky
                    říkala: Nany, nelez mi tam pořád, nechoď tam! – Nechtělas poslechnout, teď to
                    máš. Víš, konečně každý omrzí. – Ať jim Pánbůh ten domácí bál požehná – mlč,
                    uděláme si ho jednou taky. A nebreč, ať neprobudíš tatíka! Víš, jak vyvádí, když
                    mu taky odpolední spaní někdo přetrhne.“</p>

                <p>Plačící Nanynku nebylo vidět, jak jsme již řekli, ale dokonce už ji nebylo
                    slyšet. Svoji výstrahou paní Kulichová nesmírně přepínala. Otec Kulich spal
                    velmi důkladně.</p>

                <p>„Nebreč, hloupá,“ pokračovala matka. „A pamatuj si, že chudého člověka si jen
                    tenkráte všimnou, když ho mohou potřebovat. – Ano, na výlety v létě jsi jim
                    bývala dobrá, to si milostpaní pokaždé vzpomněla (paní Kulichová teď pitvořivě
                    napodobila): ‚Nedovolili by Andulku s námi, paní Kulichová? Je tak hezky a bude
                    nám veseleji…‘ Ale proč tě zvali na výlety? Abys jim tahala košík s menáží
                    a prázdný abys ho nosila domů. – Nechtěla jsem nic říkat, myslila jsem si: užij,
                    holka, dokud jsi mladá! A myslila jsem si: no, připleteš se takhle do lepších
                    rodin, jsou nové známosti, to člověku nikdy neškodí. Ale abych řekla upřímně:
                    dvakrát ráda jsem to nikdy neviděla. Přece jsi byla všady jenom jak ocásek,
                    přílepek. A když se po tobě asi někdo ptal, řekla milostpaní svatosvatě pokaždé:
                    ‚To je našich domovníků!‘“</p>

                <p>Panička švihla teď hadrem, jímž hrnečky ve škopku vytírala, až jí do tváře
                    vystříklo.</p>

                <p>„To víš! To se neřekne: slečna Kulichova. Ačkoli vlastně pro celý ostatní svět
                    jsi slečna Kulichova. Nebo už vedle v domě nikdo nemá práva říkat: to je
                    domovníkovic. Tam zas mají svoje domovníky a ty jsi pro všechny ostatní domy
                    v Praze jako každá jiná. – Proto ti povídám, nebreč, Nany. – Milá holka, člověk
                    se shledá se vším na světě, ale s ničím tak bezpečně jako s nevděkem, pamatuj
                    si. – To se ví, ať bylo, co bylo, vždycky jsme jim byli dobří. ,Jsou tak dobrá,
                    paní Kulichová, nemohli by mi na chvilku nahoře pomoct?‘ – ‚Jsou tak dobrá,
                    nemoh‘ by nám jejich pán tuhle bednu rozštípat?‘ – ‚Nemohli by nám tohle,
                    ono – –?‘ – A to přes tu chvíli, málem aby tady byl člověk jen pro ně. Půdu
                    vymetat, u vozu s uhlím stát, při prádle pomáhat – ano, na to jsme jich užili! –
                    Ale na domácí ples ne, to si na tebe nevzpomenou, tu o tobě nevědí. To jsi
                    sprostá, víš, to jsi domovníkovic.“</p>

                <p>Jako by posledním slovem oleje do ohně byla přilila – z kouta ozvalo se teď
                    zavzlyknutí silné a nepochybné. Chtíc uchlácholiti lítost Nanynčinu a zažehnati
                    ji, matka Kulichová jen ji podnítila. Místo utišení doopravdy ji rozplakala.
                    Snad právě opětným připomenutím, že jest Nanynka jenom domovníkovic. Tím panička
                    chybovala. Čí že jest, věděla Nanynka dávno, od chvíle, kdy rozumu nabírala.
                    Byla to věc nezměnitelná. Nanynku snad nikdy to nehnětlo. Do nedávna jistě ne.
                    Ale zdali snad včera nebo předevčírem nepřišla chvíle, kdy si přála, aby byla
                    někým jiným než pouhou dcerkou domovníkovic? Z příčiny, které by nikomu na světě
                    nebyla zjevila?</p>

                <p>Něco takového matce Kulichové ani ve snách nepřipadlo.</p>

                <p>Zdali vůbec matka tak dojista věděla, proč se její dcera dnes roztesknila? Zdali
                    proto, že ji paní Knedlhansová nepozvala? Vždyť Nanynka nic neřekla. Ale ježto
                    mlčela, utvrzovala tak jen matku, že jiné příčiny není.</p>

                <p>A tak tedy rozuměla matka jejímu rozpoložení. A jako by teď byla pocítila, kterak
                    rozrývá nitro dceřino, pokračovala mírněji a chlácholivěji:</p>

                <p>„Neplač, Nanynko, sic mě taky rozbrečíš. – Víš, neříkala jsem nic po celý ten
                    čas, přála jsem ti to, myslila jsem si, že si tak naděláš známostí ve vyšších
                    kruzích, víš? – Vždyť ty taky nikde neděláš ostudu. Jsi k světu – já vím, holka,
                    jak po tobě Rambousek očkem hází, a dej ti Pánbůh, abych se v něm neomýlila.
                    Vždyť my staří tuhle otročinu děláme jen pro tebe, Nanynko! To zpřetrhané spaní
                    tatínkovo, holka, a to moje smejčení po celém domě – že vypadám pořád jako ranec
                    hadrů – to je pro tebe! Ty šestáčky, co jich krom drahého živobytí zbude, jsou
                    pro tebe, Nanynko. Tamta knížka z městské pražské (spořitelny), co je
                    v prádelníku pod cejchami, ta je tvá, to ty dobře víš. – A vždyť já tě šatím,
                    abys taky k něčemu vypadala, a nikdo, povídám nikdo se za tebe nemusí stydět!
                    Tančit umíš, hubu umíš otevřít, smíš mezi lidi – báli se snad, že bys jim tam
                    udělala blamáž? – Tak už nebreč, dítě, půjdeš se mnou do věnečku, kde si všechno
                    zaplatíme, nikoho se o nic neprosíme, vytančíš se jako blázen, porci zmrzliny ti
                    dám, do rána tam zůstaneme! – Ale nebreč! Když nepozvali, nepozvali. U domácích
                    taky mají bály – taky tě nezvou. U radů taky mají bály – a taky tě nezvou. Jsme
                    chudí, holka. Říká se: chudoba cti netratí – ale hrom do ní má uhodit! – Jen až
                    vyhrajeme, dítě, pak uvidíš. – A myslíš si, že mě to nežere? Ale můžu já tě tam
                    odnést v zástěře jako kůtě a pustit tě do pokoje? – Ostatně, co jsem to řekla?
                    Bál? Jakýpak bál, holka! Pozvali si tam několik známých na večer, a víš dobře,
                    proč. No, pro pana Saloupka, aby se na to konečně rozběhl, aby se přece nějak do
                    Albínky zakousl. Trvá ono to paní Knedlhansové trochu dlouho, už by ji taky ráda
                    odbyla. Z dlouhých známostí nekouká žádná dobrota, zvláště když bydlí ženich pod
                    střechou, a tak do všeho vidí. – Jakýpak bál, povídám? Nemáš čeho litovat. Kde
                    by taky nabrali na bály! Panička je vdova, tu svou penzi pobere jednou rukou,
                    Albínka za celý rok mnoho práce nepotrhá, a ty vdané dcery jí do kuchyně
                    nenanosí. Zdá ono se mi, že ani s milostpaní matkou tuze nevaří. Kdypak se zde
                    ukážou! – A tak, abych ti pravdu řekla, jsem nakonec ráda, že tě nepozvali. Víš,
                    nebude zač sekat komplimenty na všechny strany. Neužiješ, nepoděkuješ. Možná, že
                    bych tě ani nebyla dovolila, abys tam nebyla jako pouhý oušlapek. – Kriste pane,
                    to zas byla nahoře rána! Zas tam někomu pazoury upadly, že nemoh‘ dveře držet.
                    Všechno rozbijou, otřískají, a pak pokaždé jenom na pana domácího: vašnosti,
                    tuhle – vašnosti, tamhle – samými správkami aby se ze všeho rozdal. Ještě
                    štěstí, že je pán opatrný, že nedá nic dělat. Když rozbijou, ať si dají
                    spravit. – Pro Krista Ježíše, to někdo spad‘ ze schodů? Jako by kanóny
                    válel – –“ Mlhou ve dvoře řítilo se cosi, kmitlo se kolem oken, zaťukalo na
                    dveře kuchyňky.</p>

                <p>„Koho zas čert nese!“ broukla matka Kulichová, ale již spěchala, aby nohou
                    odkopla vlhký hadr, jímž byly dveře u podlahy obloženy, aby štěrbinou pod nimi
                    netáhlo, a otvírala.</p>

                <p>„I vida, vida – to je Baruška od milostpaní Knedlhansové. Copak nám nesete?“</p>

                <p>Do pootevřených dveří vecpala se půlí těla nadělaná dívka a vyřizovala:</p>

                <p>„Dává prosit milostpaní, aby tam přišla slečna Andulka, na nějakou poradu stran
                    šatů – slečna prý tomu rozumí.“</p>

                <p>„Můj božíčku, aby nerozuměla,“ hovořila paní Kulichová, „vždyť nic jiného nedělá,
                    nežli šaty šije. – Že dává pěkně rukulíbat a hned že přijde – –“</p>

                <p>Baruška zmizela ve dvoře, kašovitou mlhou pohlcená, a paní Kulichová obrátila se
                    do kouta: „Tak vidíš – možná, že ti teďka řeknou. Honem, otři si vlhkým ručníkem
                    oči, abys nevypadala jako svatá Jenovéfa – já ti zatím vyndám ty růžové šaty –
                    nic jináč, dítě, nežli že tě teďka pozvou. Jinak by tě nevolali. Běž, běž,
                    Nanynko – –“</p>

                <p>V kuchyňce se skoro na okamžik rozsvětlilo, jak náhle zazářila tvář paní
                    Kulichové, a mateřské její srdce radostí prudčeji zabušilo.</p>

            </div>

            <div type="chapter">
                <head>2. Nanynka byla na bále</head>

                <p>Nad Prahou probouzel se den zcela podobný zasmušilému včerejšku. V hlubokém dvoře
                    starobylého domu, který byl svěřen dozoru manželů Kulichových, ležela skoro
                    ještě čirá noc. Obyvatelům, kteří měli okna do dvora, rozednívalo se v zimě
                    aspoň o hodinu později, a další hodinu pak ještě trvalo, než o paprscích
                    slunečních zvěděli také Kulichovi v přízemním svém brlohu. Toho dne však nebylo
                    ani památky po nějakých slunečních paprscích. V přírodě vypadalo to, jako by
                    slunce bylo nadobro umřelo, a vzcházející jitro nedělní tvářilo se ve svém
                    rubáši mlhovém, jako by šlo nebožtíku dobrému slunéčku na pohřeb.</p>

                <p>Jedna z postelí v pokoji zapraskala, zasténala ve všech drážkách a čepech, kdosi
                    vstával. To byla matka Kulichová. Neprobudilo ji denní světlo – nebylo ho tu
                    ještě – ale starý zvyk. Hádala neomylně, že jest aspoň sedm hodin, a možno, že
                    více. Bylať slyšela odbíjeti pátou ranní, usnula zas a slyšela pak vyzváněti na
                    ranní mši o šesté z věže nedalekého kostela. I potom ještě usnula, ale již
                    spánkem lehčím, do něhož zdaleka zaléhal šumot probouzejícího se okolí. Teď
                    procitla nadobro a vstávala, aby zchystala snídani.</p>

                <p>Z kuchyně ozývalo se mocné chrápání otce Kulicha, kterýž někdy ve čtyři hodiny
                    byl zburcován, aby odemkl bálečníkům od Knedlhansů. Po tomto posledním vyrušení
                    tedy ulehl, vzývaje všechny nebešťany, aby již měl svatý pokoj, a usnul spánkem
                    tvrdým, těžkým, hlasitým a nepřekonatelným. A teď spal „jako krokodýl“, jak
                    o něm říkala matka Kulichová.</p>

                <p>Obleknuvši a navázavši na sebe, co bylo na židli – a trvalo to hodnou chvíli –,
                    vyšourala se matka Kulichová v bačkorách do kuchyně pro nádobí na snídaní,
                    a vrátila se brzy. Ztichounka otvírala, ztichounka za sebou dovírala. Ne proto,
                    aby nevyrušila tatíka, neboť po takové neklidné noci nevybouřila by ho ani
                    střelba na velkou vodu v Podskalí; ale aby nevzbudila Nanynku, která spala na
                    druhé posteli v pokojíku.</p>

                <p>Podařilo se jí. Nanynka chrupala dále. Neprobudilo ji ani, když matka zatápěla
                    pod plotnou, podpalujíc hraničku dříví, narovnanou již z večera, a neprobudilo
                    ji, když Kuliška dřepla na nízkou podnožku blíže kamen a mlela kávu. Vše to byly
                    zvuky, které se ozývaly denně a kterým Nanynka tak byla uvyklá, že vždy spala
                    klidně dále, dokud k ní matka nepřistoupila, nezatřásla jí a nezvolala: „Nany,
                    je čas, vstávej!“ – Ale dnes ať spí.</p>

                <p>Panička mlela a broukala si:</p>

                <p>„Spi, holka, spi! Přišla jsi ve čtyry hodiny, máš toho zapotřebí. – No, dnes
                    můžeš spát. Je neděle, šití není. – Je ti přáno, holka, však ty dobře víš, že to
                    máma všecko za tebe udělá. – Oplácíme to jedna druhé, holka, já taky ještě
                    bývala v limbu a chruněla jsem jako krokodýl, když má nebožka matka dávno byla
                    vzhůru a budila mě teprv s hrncem kávy v ruce. Kde to všechno je, můj ty
                    Panebože! – Spi, holka! Myslíš si teď, že se to samo sebou rozumí, spaní, a že
                    člověk spí vždycky, kdy se mu zachce. – Milá holka, važ si toho! A kéž by na
                    tebe nikdy nepřišlo, abys nespala. Ale s věkem, holka milá, přijde taky nespaní,
                    a pak teprv zvíš, jak dlouhá je noc a co všecko se zdá člověku s otevřenýma
                    očima. – Spi, holka. Myslím, že ses tam hodně vytančila, Pánbůh ti to požehnej.
                    Však máš asi nohy zkoprnělé. Jaká pomoc. Něco za něco. – Přece je to hezké od
                    paní Knedlhansové, že tě pozvala. Já vím, dělala ona to hlavně proto, abys jí
                    Albínku oblékla, všechno na ní ušpendlila – ví ona, že se v tom vyznáš –, abys
                    ji načechrala, frizúru po každém tanci do pořádku ji uvedla, ale to je jedno.
                    Bylas na bále a nebudeš mi chodit pořád jako barnabitka<ref>[2]</ref>, že nic
                    neužiješ. Dneska jsi masopustu užila. Do čtyr hodin, propánakrále! Ráda bych
                    věděla, co všechno jste tam dělali. Já bych toho měla do půlnoci právě tak dost.
                    Ano, ano, milá holka, dnes bys tomu ještě nevěřila, ale jednou taky se podivíš,
                    jak člověka všechno přejde a jak potom spěchá jenom do peřin. Pak je postel
                    nejlepší přítel, holka milá, i největší flamendr na světě jde do sebe
                    a odprošuje ji, že ji v mládí tak zanedbával a prolumpačil noci po hospodách,
                    místo co se měl svědomitě vyspat. Na každého dojde, milá holka. – Zatracené uhlí
                    taky jedno, prská to tu v plotně jak zmoklé rachejtle a jen čmoudí, myslím, že
                    ten holomek za rohem taky dá do putny víc vody než uhlí a dovažuje kamením!
                    Chudý člověk je všady okrádán. Kdo si může najednou koupit fůru, aspoň mu ve
                    sklepě vyschne. Vezmu-li na to pohrabáč, všechno to rozmlátím.“</p>

                <p>Panička teď zapomněla na spící dceru, otevřela prudce dvířka plotny, prudce v ní
                    pohrabáčem zašťárala, znepokojené uhlí se rozpraskalo, oheň průvanem
                    zahučel.</p>

                <p>„Dobrýtro, maminko…“ ozvalo se z postele v koutě.</p>

                <p>„I Bože, holka, ty jsi vzhůru?“ ulekla se panička. „Pročpak nespíš? Já tady sedím
                    jako myš ve špižírně, abych tě neprobudila – a to jenom to zatracené uhlí,
                    trochu jsem do něho rejpla – zas budeme brát od toho protějšího, Nanynko, ten za
                    rohem to nějak falšuje. Ani bych u protějšího nebyla přestala, kdyby nebyl míval
                    vždycky takovou hubu a kdyby nebyl prodával dříví na podpal jak v apatyce. –
                    A to už nebudeš spát? – Vstávat budeš? No, s Pánem-bohem, jak chceš. – Pro Boha
                    tě prosím, copak jsi to přinesla v tom papíře tuhle? – Hlele, koblihy – čtyry
                    koblihy, to je hezké od paní Knedlhansové, že si vzpomněla. To se táta podiví,
                    až dostane k snídani koblihu místo bandura<ref>[3]</ref>! A prosím tě, povídej,
                    jak to tam bylo? Pořád jsem na tebe vzpomínala – ani snad nevíš, že jsem tě taky
                    zahlídla pootevřenými dveřmi, právě jste tančili kadrylu<ref>[4]</ref>. – Ano,
                    Nanynko, musela jsem pomoci Barušce, třikrát jsem s ní byla pro pivo, povídala
                    mi, že už se vypilo dvanáct mázů, a to šla pak ještě dvakrát – panečku, přijde
                    takový bál na hezké peníze. – Vodu na čaj tam vařili v ucháči na prádlo, jen co
                    při tom se propálí, pro všechny svaté! A mísa housek se sardelovým máslem tam
                    byla – povídám ti, půl lokte zvejši. – I hlele, těch jsi taky přinesla balíček?
                    Vždyť jsem si myslila, kam by se to všechno podělo! K večeři špekové knedlíky
                    s uzeným a se zelím, mísa sejra, koblihy, housky se sardelovým máslem – kde
                    byste to byli všechno pojedli? – Všecky ty slečinky byly utaženy jako vosy,
                    sotva v tom dýchají – kterak pak tolik jíst? – No ano, tanečníci, to vím. –
                    Tanečníci na domácím bále jsou jako kobylky, co není ze dřeva, ze skla
                    a z porculánu, všechno snědí. Platit se to nemusí, čárky na tácek se nedělají –
                    milá holka, tohle všechno znám. Když jsem bejvala u pana rady Klaprštajna, tam
                    taky mívali domácí bály. Vždycky po prvním, dokud měla paní radová peníze. Bál
                    byl, holka, ale neptej se, jak bylo potom do posledního. A to ještě paní radová
                    brala na knížku! Ale arci, bál být musil, u Klaprštajnů bylo pět dcer. – Ale co
                    je pravda, aspoň dali ti pánové od Knedlhansů slušně za otevření. Někteří
                    dokonce po dvou šestácích, povídal tatínek, jen jeden prý se tak protlačil za
                    ostatními – povídal tatínek –, div prý futro nevzal s sebou a patník neurazil –
                    povídal tatínek –, jen ten nezaplatil. No, chudák, asi neměl. To byl takový
                    čtrnáctý, aby se v rodině nestalo žádné neštěstí. Na ty by měla být u města
                    fundace. – Jenom tedy když všechno dobře dopadlo. A teď vidíš, Nanynko, jak jsem
                    včera měla pravdu, když jsem ti říkala, abys nebrečela. Já dobře věděla, že tě
                    přece pozvou – prosím tě, nediv se, že trochu zapomněli, to aby taky měl člověk
                    hlavu jako Prašnou bránu. Važ si toho, Nanynko, a buď k nim uctivá, aby si zas
                    na tebe vzpomněli, až tam něco bude. – Jen bych dnes nechtěla být v jejich kůži,
                    Nanynko, až zas budou ze zadního pokoje přenášet nábytek. Víš, před bálem se
                    dělá všechno vesele, to se almary a kredence strkají jako hračky, ale po bále,
                    holka, po tom nevyspání je to náramná republika! Já vím, jak bejvalo
                    u Klaprštajnů. Před bálem celá rodina zpívala – po bále kleli všichni jak
                    policajti. Pan rada z toho všeho bejval nemocen, milostpaní mu dávala na spánky
                    obklady z kyselých okurek. Však já vím, jak to dopadne. Přijdou si pro tatínka,
                    aby šel pomoct. No ať, dítě, jen když jsi užila. – Pro Krista pána, mlíko na
                    plotně mi utíká – – – Honem, kdepak je ten hadr!“</p>

                <p>Panička mrštila sardelovými houskami a letěla k plotně. Pokojíkem se šířil
                    pronikavý zápach připáleného mléka.</p>

            </div>

            <div type="chapter">
                <head>3. Nanynka skrývá tajemství…</head>

                <p>Uběhlo čtrnáct dní od oné domácí zábavy u Knedlhansů. Bylo v sobotu večer, po
                    šesté hodině. Umlklo všude drhnutí schodů v patrech, svištění košťat po chodbách
                    a síních, vytřepávání utěráků z pavlačí, bouchání do koberců na dvoře,
                    šplouchání a bublání vody, vylévané na mřížku stokovou – sobotní úklid byl již
                    dokonán, aspoň pokud se jevil navenek, mimo soukromé svatyně bytové. Ale že
                    týdenní pořádnost a čistota je dokončena i ve mnohém soukromí domácím, tomu
                    nasvědčovala i řada škopků všelikých tvarů a rozměrů, opřených a poklopených
                    porůznu na pavlačích, aby vyschly. V domech, kde je mnoho nájemníků a taky
                    dostatek pavlačí, objevují se takovéto škopky za sobotních večerů s touž
                    pravidelností jako hvězdy na nebi. A často spíše hvězdy nás zklamou.</p>

                <p>Zato nastal jiný ruch po celém domě, ruch sobotního večera, sháňky na neděli.
                    Skoro již všechna okna byla osvětlena, na všech stranách a ve všech výškách
                    práskáno dveřmi, sousedky a služky i vytáhlé žabky lítaly ke kupci, k hokynáři,
                    snášely chléb i vodu, večeře i pivo. Všechny chvátaly, jako by hořelo, všechny
                    směřovaly do průjezdu a hrnuly se z vrat. Bylo podivuhodné a skoro
                    nepochopitelné, co je v tom domě ženských mladých i starých, hezkých
                    i nehezkých, čistě upravených i zas jen tak na půl smyčky ovázaných a ve
                    šmatlavých křámech, div že to z nich všechno nespadlo.</p>

                <p>Ale ne všechny vytrvaly ve svém chvatu i potom, když z vrat vyrazily. Nejedna
                    z nich – a byly to zejména ony úpravnější, vzhlednější – popošla vpravo či
                    vlevo, a tu náhle kroky zvolnila, na všechny strany pátravě se rozhlížejíc.
                    A nerozhlížely se nadarmo. Tu z levé, z pravé strany ze tmy se vynořila postava
                    mužská – v žádném případě stará, někdy dokonce v uniformě a ve zbroji –
                    přitasila se dvorně k dívce služebné, a potom teprve byl nastoupen další pochod
                    v páru. Tyto dívky vracely se pak s nákupy mnohem později než ony, které neměly
                    průvodců, a mnohá z nich uslyšela od velitelky, že by vlastně měla choditi pro
                    smrt, a ne pro mléko či pro pivo.</p>

                <p>Taky v příbytku domovnickém rozbřeskla již před hodinou kuchyňská petrolejka. To
                    se matka Kulichová vrátila ze sobotního nákupu, nastrkala něco do almárky
                    v kuchyni, něco vynesla na chládek do dřevníku, poklidila trochu a jala se
                    škrabati zemáky k večeři.</p>

                <p>Otec a správce domu – jak raději slýchal, než prosté domovník – byl se odebral
                    v podvečer do blízkého výčepu, aby buď s druhy v povolání, nebo s jinými přáteli
                    při tajném poháru projednal politické záležitosti posledních dnů. Matka
                    Kulichová byla ráda, když jí nepřekážel.</p>

                <p>Švarcvaldky nad pecinkou zahrkaly, jako by se probouzely z mrákot, ještě jednou,
                    jako by jim lupalo v celém dřevěném kříži, odmlčely se na okamžik, a pak
                    namáhavě, v rezavém chrapotu odvrčely sedmou.</p>

                <p>Panička vzhlédla k nim, jestli ji sluch neklame, a zcela bezděčně se podívala ke
                    dveřím. Nanynka měla býti dávno doma, aspoň před půl hodinou, poněvadž v sobotu
                    trvalo šití u její zaměstnavatelky toliko do šesti. Dveře však se
                    neotvíraly.</p>

                <p>Panička zavrtěla hlavou, ještě jednou se podívala na hodiny a vzpomněla, že je
                    čas, aby zatopila. Dřepla tedy na bobek a šťárala v plotně, vyhrabujíc vychladlý
                    popel od oběda – ale vlastně snad od svačiny, při níž si byla zhřívala vodu na
                    mytí.</p>

                <p>Teď se na dvoře ozvaly drobné kroky, dveře tiše, jako bojácně se otevřely,
                    a vstoupila Nanynka.</p>

                <p>Paní Kulichová ani se neobrátila, dobře vědouc, kdo přichází, ale ozvala se
                    nevrle:</p>

                <p>„No, holka, kdepak tě zas všichni čerchmanti tento – – Sedum pryč, copak to
                    zase – –“</p>

                <p>Dobře, že se neohlédla. Byla by viděla, jak je Nanynka spěchem všecka zardělá,
                    udýchaná, a jak po uvítání matčině zčervenala ještě víc.</p>

                <p>„Dodělávali jsme, maminko,“ omlouvala svoje omeškání tichým, nejistým hlasem,
                    „svatební šaty, – musilo to ještě dnes na poštu – –“</p>

                <p>„Dodělávali!“ broukla matka. „No, dobře, Nany, jen abys mě neobelhávala. Víš,
                    nerada k té tvé paní chodím vyptávat se na tebe – vypadá to tak podivně, ale zas
                    budu jednou muset. Aby byl v domě pořádek. Nemám ráda zbytečné courání. Plahočím
                    se tu celý den jako kůň, všady práce plno, aspoň trochu poklidit kdybys mi
                    pomohla. To víš, na hrubou práci tě nevolám.“</p>

                <p>To byla svatá pravda. Měla-li Nanynka mít ruce vláčné a prsty hladké k šití,
                    nesměla ani mýt, ani uhlí nosit. Každá záděra, každá drsnost kůže by jí byla
                    v šití překážela. Jemné látky se pak na prsty jen lepí, hedvábí přímo
                    naříká.</p>

                <p>Nanynka mlčela. Zdálo se jí tak nejlépe. Chvatně odkládala klobouček a soukenný
                    kabátec, s čímž se uchýlila do kouta kuchyňky. Odstrojivši se sáhla do kapsy,
                    vyňala tobolku, přebírala se v ní chvilku, a potom, kladouc na stůl uprostřed
                    kuchyně cosi, řekla ostýchavě:</p>

                <p>„Tu jsou peníze, maminko.“</p>

                <p>Byl to její týdenní výdělek, jejž pravidelně odevzdávala matce. Tak to bylo
                    zavedeno hned od počátku, aby měla co nejvíc ušetřeno, až přijde chvíle, kdy se
                    vhodný mladý muž rodičů zeptá: Copak Nanynka dostane?</p>

                <p>Paní Kulichová byla zatím zatopila a podřepěla ještě chvíli u dvířek, aby se oheň
                    dobře rozhořel. Teď namáhavě vstala – taky už jí chudákovi kříž dřevěněl –,
                    vzala z pecinky lampičku, postavila ji na stůl a počítala peníze.</p>

                <p>„Copak to, Nanynko?“ zdvihla pojednou hlavu. „Tři zlaté pětadvacet krejcarů!
                    Kdepak je půlčtvrté zlatky?“</p>

                <p>Nedostala hned odpověď. Jako by na tuto otázku byla čekala a chtěla získati času,
                    Nanynka si utírala nos kapesníkem. Zdálo se, že předstírá rýmu. Konečně však
                    přece musila promluviti, i řekla velmi tiše:</p>

                <p>„Kupovala jsem si něco, maminko, musila jsem si dát na sukni pertle, byly
                    prodřeny – tolik bláta pořád…“</p>

                <p>„To mně máš dříve říct, Nany,“ broukla matka. „Možná, že bych tu něco takového
                    shledala. – Víš, neutrácej mi zbůhdarma. Máš čtyry zlatky týdně – a padesát
                    krejcarů si z nich smíš utratit, to víš. Ale tohle je už podruhé
                    pětasedmdesát. – Padesát jsem ti povolila, a to ti snad může stačit. Copak
                    potřebuješ? Doma všecko máš, tedy jenom na nějakou tu housku dopoledne a nějakou
                    odpoledne. Kafe vám paní dává. – A z domu si taky ledacos odneseš. Včera ráno
                    jsem ti dala na dopoledne karbanátek, na dnešek ti tatínek nechal kousek bůčku
                    od večeře. – Oba hledíme, abys neměla hlad. – Ale já vím, vy tam tak mezi sebou
                    partykujete, rozdáváte si. – Neříkám, abys byla neužilá, abys všechno sama
                    schramstla, to není hezké. Zas taky někdy dostaneš od jiné. Ale zdá se mi, že ta
                    Betyna Havránková na ostatních nejvíc vyloudí. To je taková mlsná koza. – Tak
                    jen ti říkám, aby ses nerozdala, Nany. Pamatuj především na sebe. Mladý žaludek
                    tráví, to já vím, a nestačí-li ti jedna houska, kup si dvě. Dvě ráno, dvě
                    odpoledne. – Nechci, abys vychudla a zhubla. Mladá holka má být k světu, má na
                    sobě mít kousek masa. To se pak na ni ledakdo podívá, a takovou rohatinu
                    vyzáblou jen polituje. – Doma ti dávám dosyta, chvála Pánubohu, a tam konečně
                    nesedíš věčnost. Ale dvě housky dopoledne a dvě odpoledne stačí, to zas taky
                    vím. A na to je padesát krejcarů dost. – Ale tohle je pětasedumdesát, když neseš
                    tři zlatky a pětadvacet, a tak se mi zdá, že mi nějak marně utrácíš. – A to jsou
                    dva týdny za sebou, Nany, a to je mi podezřelé, víš?“</p>

                <p>Matka se odmlčela, jako by očekávala vysvětlení záhady, kam se chybějících
                    pětadvacet krejcarů již po druhé podělo. Nanynka však mlčela.</p>

                <p>„Vidíš, a na to mi nemůžeš odpovědít, Nany!“ pokračovala matka. „A to je to, co
                    mě nejvíc mrzí. Teď nejde o těch pětadvacet krejcarů, Nany, ale o to, že máš mít
                    k matce důvěru, se vším se svěřit. Je-li to věc dobrá, hlavu ti nestrhnu, je-li
                    v tom něco nemoudrého, řekla bych ti: Nany, dej si pozor! – A já ti povídám,
                    Nany: dej si pozor! – Je mi tak ledacos nápadné v poslední době, Nany. Chodíš
                    někdy, jako bys hlavu hledala. Co v tom vězí, Nany? – Nany, chraň mě Pánbůh,
                    abych do tebe hádala na něco špatného, radš bych tě utopila – ale Nany, povídám
                    ti, pojď na světlo, pod lampu, a podívej se mi do očí. – Víš, co si myslím,
                    Nany? Že v tom je člověk, Nany, nějaký člověk! – Dej si pozor, holka! Běhat za
                    tebou nemůžu, Ježíš Marjá, nemůžu tady nechat celý dům a chodit ti v patách jako
                    policajt. Ale ty sama mně máš říct: maminko, tak a tak. Kdo ti má poradit než
                    já? Kdo z nás má větší rozum než já? To snad uznáš. – Víš, Nany, myslila jsem
                    si, že by ten Rambousek nebyl zlý člověk – kolikrát jen jsem se k tomu nahodila,
                    jak za tebou mrskl okem, a já si v duchu myslila: no tak neházej pořád očima,
                    hoď konečně frakem –, ale ty, mně se zdá, jako bys to neviděla, anebo ti není po
                    chuti. – Nany, máš-li ty dvě oči, má matka čtyry! Ani nevíš, co všechno matka
                    vidí a krom toho co uhodne. – Neříkala jsem nic, Nany, když jsi minule přišla
                    a měla na paletku přišpendlenou kytičku fialek – jen ses pak obrátila, a fialky
                    byly pryč – zapomněla jsi je schovat, než jsi vešla. Ale dnes ti to tedy povídám
                    a ptám se: Kdes to vzala? V únoru fialky, holka, to je luxus pro domácího, ale
                    ne pro domovníka. Nejmíň za dva šestáky taková kytička. – Nany, tys ji
                    nekoupila, tak hloupá nejseš. Tys ji dostala! – Od koho, Nany? – Ty mlčíš, a já
                    ti to tedy povím: ty byly od toho člověka! A taky ti povím, od kterého si
                    myslím. Dvakrát se tu v ulici nachomýtl, tatík mi ho po druhé ukázal, a víš, kdo
                    to byl? To byl ten čtrnáctý od Knedlhansů, ten, co se promáčkl bez šestáku, když
                    tatínek šel posledně otvírat. Víš, co ten člověk přede mnou udělal? Smekl přede
                    mnou! Nany, proč smekal, když mě vlastně nezná, když já neznám jeho a když nedal
                    tatínkovi šesták? Proto smekl, že jsem tvoje matka. Smekl, protože neměl dobré
                    svědomí stran tebe. Kdyby nic nezamýšlel, ani by si nás nevšiml. A v tu chvíli
                    jsem věděla všechno a po těch fialkách jsem uhodla ostatní. U Knedlhansů on se
                    do tebe zakoukal, Nany, ty se s ním scházíš, Nany, začínáš se parádit, a proto
                    nosíš o pětadvacet krejcarů míň domů! – A on ti dává fialky. – Nany, já mu
                    nevyčítám, že neplatí, když jde ve čtyry hodiny ráno z domácího bálu, ale pak
                    taky nemá kupovat fialky, protože je to vyhazování, ale hlavně mám já o tom všem
                    vědět. Vidíš, že to beztoho prokouknu. Tyhle spády já dobře znám, Nany, toho
                    jsem zkušená – totiž, viděla jsem to u jiných. – A jaké tajnosti, Nany? Je-li
                    člověk pořádný, měl by přijít a říct: mám Nanynku rád. Pak bych se na něj
                    vyptala, a myslí-li s tebou vážně a může-li ženu uživit, řekla bych: račte dále.
                    A jestliže dobře nesmejšlí, řekla bych: jen o dům dál, vašnosti. – A vícekrát by
                    mi nesměl na oči.“ – </p>

                <p>Panička se odmlčela, ježto z kouta, kde Nanynka stála ve stínu, ozvalo se teď
                    cosi, jako by skutečně byla dostala prudkou rýmu.</p>

                <p>Paní Kulichová učinila kvapně tři kroky, chopila se ramene dceřina a otočila
                    dívku ke světlu. Nanynka měla zaplavené oči.</p>

                <p>„Pročpak pláčeš, Nanynko?“ řekla panička. „Řekla jsem něco zlého? Vyháním já už
                    někoho? Nemá mě bolet, že ke mně nemáš důvěru?“</p>

                <p>V tom okamžiku ozvaly se z průjezdu do dvora těžké kroky. Panička nastavila pravé
                    ucho a zvolala:</p>

                <p>„Ticho! – Tatík jde. – Utři si oči! – Nebreč, Nany! – Zejtra mi to dopovíš…“</p>

                <p>O houni, rozestřenou přede dveřmi bytu Kulichových, otíraly se těžké boty
                    a ozvalo se zakašlání. Otec Kulich opravdu se vracel ze svého výčepu.</p>

                <p>Nanynka zhluboka si oddechla. Maminka je se svým „čtrnáctým“ od Knedlhansů na
                    nepravé stopě. Na tom dcerušce docela nic nezáleželo. Maminka neví nic. Tím
                    líp!</p>

            </div>

            <div type="chapter">
                <head>4. Podvečerní návštěva</head>

                <p>Do širokého, nízkého klenutého průjezdu známého nám již domu vstoupila naditá
                    ženská postava. Bylo hodně sychravo, sníh nedávno napadlý honem tál, jako by
                    cítil, že se do panující nezdařené zimy nehodí, od nohou po čertech studilo.
                    Naditá panička v průjezdě zadusala nohama, aby setřásla z obuvi sněhovou tu
                    omáčku. Pod klenbou hlubokého průjezdu zadunělo to, jako by spustil stoupy. Však
                    panička měla nohy jako stoupy<ref>[5]</ref> a na nohou dokonalé „liberecké“,
                    podražené bytelnou hřbetovicí. Málem že se špalíčková dlažba průjezdu
                    neprohýbala.</p>

                <p>Hlavu paninu kryl důkladný, prošívaný „kapižon“<ref>[6]</ref>; atlasový, na jehož
                    podšívku byly vynaloženy alespoň čtyři tabule vaty. Vypadal zezadu jak
                    potápěčská kukla; ale i zpředu podobalo se, jako by panička nosila skafandr,
                    neboť její zraky byly obrněny velikými okrouhlými okuláry v silných rohových
                    obroučkách. A tak trochu i sově se podobala.</p>

                <p>Podívala se napravo, podívala se nalevo průjezdu. Nalevo byly široké schody
                    dubové, hodně vyšlapané; napravo dvoje nebo troje dveře, železným plechem
                    pobité. Co hledala, nebylo za těmito dveřmi. A panička tedy vyplula z průjezdu
                    do temného dvora. A jako by měla v ruce neomylný kompas, spolehlivým pudem
                    vedena a po čichu zamířila právě do kouta, odkud blikalo okno mdle osvětlené. Ba
                    ano, tam byla nade dveřmi tabulka s nápisem „Domovník“, a tu panička
                    hledala.</p>

                <p>Ostatně při podobném hledání málokdo se zmýlí. Díra v domě nejhorší, beze světla,
                    beze vzduchu, ta je vždycky ještě dosti dobrá pro domovníka. Pronajmout ji
                    nájemníku – proti tomu by se zdravotní komise po čertech ohradila. Ale na byty
                    domovníků není žádné hygieny. Ty jsou buď mimo všechna opatření zdravotní, nebo
                    nad nimi. Možno, že po nějaké staré zkušenosti. Že si ani žádná epidemie do nich
                    netroufá.</p>

                <p>Panička postála, vytáhla z liščího rukávníku šátek, otřela pečlivě nos.
                    Připomínáme, že bylo počasí naměkko. Tálo i v nosech. – A potom panička
                    zaklepala.</p>

                <p>Zevnitř ozvalo se chraptivé „Dále!“ A to pronesla paní Kulichová, zdvihnuvši
                    zvědavě hlavu, co zas a kdo to zas. Klika bytu domovníkova cvakne za den třeba
                    padesátkrát, ale každé její cvaknutí může přinésti cosi neočekávaného.</p>

                <p>Host stiskl kliku, ale dveře ztěžka povolovaly. Byly obloženy hadrem, aby pod
                    nimi do kuchyňky nefičelo, a hadr povoloval tlaku asi tak ochotně a hladce jako
                    struhadlo. A pod hadrem i pode dveřmi skřípěl písek, jako by kdosi utahoval
                    brzdu. Naditá panička však asi byla z vlastní domácnosti uvyklá takovým
                    opatřením, i zabořila se do dveří – a stála v kuchyni. Teď teprve, za světla
                    petrolejky na pecince, bylo viděti, kterak je na ní sukní a jiných
                    nezbadatelných částí oděvu, že by jimi naplnil velmi prostranný
                        šifonér<ref>[7]</ref>.</p>

                <p>„Že jsem tak smělá a že vytrhuju,“ pronesla vpadnuvší návštěva, aniž se
                    představila. „Ale povídali mi, že je tu v domě na prodej mandl. Tak bych se na
                    něj ráda podívala, dyby byl k čemu.“</p>

                <p>„Kdopak to povídal?“ řekla paní Kulichová. </p>

                <p>„Inu, jak se tak povídá,“ odpovídala naditá panička. „Člověk slyší, někdy se ani
                    neptá.“</p>

                <p>„To slyší,“ potvrdila paní Kulichová. „Nažblaboní toho lidi dost – ale tenkrádejc
                    v tom bude omyl. Nepřekoukli se v čísle?“</p>

                <p>„No nepřekoukla. Štyryadvacet – a to je zde.“</p>

                <p>„To by bylo,“ řekla paní Kulichová, a poněkud mrzutěji dodala: „Ale mandl sotva.
                    O tom bych taky něco věděla. Mandlovat chodí celý dům za roh – tam je mandl
                    s mechanikou.“</p>

                <p>„Divná věc,“ řekla naditá panička. „Povídali číslo štyryadvacet – mandl –
                    k doptání u domovníka. A voni přece, že sem tak smělá, sou paní domovnice?“</p>

                <p>„Bodejť paní domácí!“ odvětila paní Kulichová trochu dopálena.</p>

                <p>„Jistotně mi povídali, že mandl, starý mandl. Ale někdy je starý mandl lepší než
                    nový. Je vyzkoušený. Já na všelijaký novoty ani moc nedám. A vědí voni jistě, že
                    sem tak smělá, esli tu někde v domě nějaký mandl – –?“</p>

                <p>„No, to bych asi musila vědět,“ odpovídala paní Kulichová. „Mandl! Přec ho někdo
                    nemá v salóně na kredenci! Dyť to nejsou kapesní hodinky!“</p>

                <p>„Divná věc,“ řekla zase naditá paní, zastrkujíc do rukávníku šátek, jímž si hned
                    po vstupu byla otírala skla okulárů. – „Aby to snad byl mandl domácí, skládací,
                    jak je teď všade prodávají – –?“</p>

                <p>To byl háček, na němž uvázla i posavadní jistota paní Kulichové. Domácí mandl?
                    Nakonec by taky mohlo být. A paní Kulichová polohlasně konala malou přehlídku
                    domu:</p>

                <p>„U domácích nemají, to vím jistě. U Šnajdrů – kuchta chodí k hokynáři.
                    Revidentovic neperou doma. Karkulovi jsou bez dětí, sami dva – mívají prádla tak
                    do hrsti, načpak mandl. Hejtmanovům perou v kasárnách. Knedlhansovi – kam by to
                    postavili –, a to je první a druhé poschodí. Dole a vzadu je taková strakatina –
                    ne, paničko, povídám, to je mejlka v čísle. Zde to není.“</p>

                <p>Poslední slova pronesla důrazněji, jako by navrhovala konec debaty. A již sahala
                    zas po hadru, jejž při příchodu nadité paní pustila do škopku na lavici. Neboť
                    bylo téměř nemožno pomysliti si paní Kulichovou bez hadru, ať mokrého, nebo
                    suchého.</p>

                <p>Naditá panička však, jako by na odchod nepomýšlela, pronesla spíše sama k sobě
                    než k paní Kulichové:</p>

                <p>„To je škoda. Byla bych na něj měla jistýho kupce. No, jakáž pomoc. Možná, že
                    přece je chyba v čísle.“</p>

                <p>Potom, jako by stále ještě nebyla u konce, pronesla přívětivě:</p>

                <p>„A tak sama, paní domovnice?“</p>

                <p>Matka Kulichová se vzpřímila a změřila hosta podezíravým pohledem. To je divného
                    vyptávání! A řekla stručně:</p>

                <p>„Sama? Ne. Se starým.“</p>

                <p>Cizí panička buď neporozuměla úsečné odpovědi matky Kulichové, nebo jí nestačila.
                    Ani toho snad si nepovšimla, že se Kuliška postavila jako na obranu, ježto se
                    právě v tu chvíli zkoumavě rozhlížela kuchyňkou. Tak po slovech matky Kulichové
                    vytasila se s další otázkou, na pohled zcela bezděčnou:</p>

                <p>„Já myslila jako, že sem tak smělá, esli mají dětičky?“</p>

                <p>„Dětičky? – Ne, ty nemáme, chvála Bohu,“ odmítla Kulichová domněnku. „Dceru máme,
                    ale ta už je veliká. Kampak eště do téhle ďoury s dětičkama!“ dokončila
                    posměšně.</p>

                <p>„A kdepak je slečinka? Copak dělá?“ ptala se návštěva a rejdila očima dokola
                    a pod nábytkem, jako by tam dceru hledala.</p>

                <p>Ale teď měla matka Kulichová toho výslechu právě dost. Zas pustila hadr do
                    škopku, otřela ruce o zástěru, ukazováčkem a palcem levice vzala nos jak do
                    štipce, pohlédla pronikavě na zvědavou ženštinu a zeptala se:</p>

                <p>„Že sem já teď tak smělá: kterápak oni vlastně jsou?“</p>

                <p>Tato otázka uvedla návštěvu ve zjevné rozpaky, neboť, nadála-li se jí snad na
                    počátku, – nyní, po všem tom hovoru nebyla na ni připravena. Skoro však se
                    zdálo, že chce svojí „totožnost“ utajiti. A tak místo jména svého řekla paní
                    Kulichové:</p>

                <p>„No, nehněvají se, paní, vidím, že bych zdržovala. Můj Bože, myslila jsem stran
                    toho mandlu, ale vidím, že jsem zabloudila. No nemají mi za zlé, že jsem vytrhla
                    z práce. Tak aby jich tu Pámbu opatroval, když o mandlu nevědí. Musím se zeptat,
                    kde vlastně – taky někdo mluví tak na půl huby a všecko si poplete. Dej Pámbu
                    šťastnou dobrou noc!“</p>

                <p>Hadr u dveří poznovu zaskřípal, naditá panička vyšla a plula přes kaluže na dvoře
                    do průjezdu. Co tak mohla býti z domu, otevřely se dveře příbytku Kulichových po
                    třetí a matka Kulichová jak lasice přeběhla po dvoře i průjezdem a povystrčila
                    z vrat hlavu jenom na tolik, aby oči viděly vpravo i vlevo.</p>

                <p>Zdálo se jí, že naditá paní zastavila se na protějším chodníku kdesi u třetího
                    stavení a ještě se zadívala na dům, svěřený péči manželů Kulichových, aby si
                    jeho podobu dobře vštípila.</p>

                <p>Matka Kulichová couvla, aby jí ani špička nosu z vrat nečněla, a zahuhlala pro
                    sebe, v sychravině se otřásajíc:</p>

                <p>„Tys nehledala mandl, maškaro – tys chtěla něco jiného! Ale co?“</p>

                <p>S tou záhadou vrátila se zas ke svému škopku a hadru.</p>

            </div>

            <div type="chapter">
                <head>5. Matka Kulichová se dovídá…</head>

                <p>Bylo zas o týden později a v sobotu matka Kulichová drhla, myla, uklízela. Celý
                    týden bylo všelikého šukání po domě, ale sobota náležela jí. Tu byla svou
                    vlastní hospodyní, jak říkala, a bylo-li třeba, aby kde zakročila správa domu,
                    vysílala tam chotě svého. Ale i to činila, jen když účastenství jeho bylo
                    naléhavé a neodkladné, ježto sobotní odpůldne vyhrazoval zas otec Kulich sobě,
                    aby se trochu prospal. „Bral napřed,“ jak zas on říkal, poněvadž noc ze soboty
                    na neděli byla již stejně neklidná jako z neděle na pondělí, a skoro ještě
                    neklidnější.</p>

                <p>Masopust ponenáhlu se schyloval, a kdo neužil na počátku, doháněl chvatem na
                    konci, než přikvačí popelec. V těch dnech otce Kulicha častěji vyzváněli
                    z postele než jindy.</p>

                <p>Řekneme-li z postele, je to řečeno jen obrazně. Na posteli v pokojíku spával
                    Kulich jen v doby klidné. Ale když pozoroval, že se nájemníci trousí z domu
                    s nepochybným záměrem, že se kdesi poněkud pozdrží, pak přespával v kuchyňce,
                    aby měl co nejblíže ke vratům domovním a stálým vstáváním a vrzáním dveří
                    nerušil spánek manželčin a dceřin. Pak mu za lůžko v kuchyňce sloužila stará,
                    slehlá pohovka, pokrytá všelikými houněmi, aby tak příliš necítil ocelových per,
                    která se všetečně dobývala z nitra odpočívadla a dosti citelně bodala.</p>

                <p>Matka Kulichová tedy byla v plné práci. A při tom si polohlasem prozpěvovala. Jí
                    tak lépe ubíhal čas a manželu Kulichovi se při jejím zpěvu tak mile
                    chrupalo.</p>

                <p>Teď zanotovala:</p>

                <l>„Na blízku za městem stojí tam hrob,</l>
                <l> kdo koho miluje, slzmi jej skrop,</l>
                <l> Mnislav a Běla tam spějí,</l>
                <l> Mnislav a Běla tam spějí…!“</l>

                <p>Náhle se panička odmlčela.</p>

                <p>„Zatrápená písmička!“<ref>[8]</ref> zahuhlala. „Jak mně tahle na jazyk přijde,
                    dycky mě potká něco nemilého!“</p>

                <p>Ztichla na chvíli, ale pojednou docela bezděky pokračovala:</p>

                <l>„Štěstí jim nechtělo na světě přát,</l>
                <l> smrt však jim popřála pospolu spát,</l>
                <l> jak divné věci se dějí,</l>
                <l> jak divné věci se dějí!“</l>

                <p>„Zatracepená písnička!“ přerušila se opět a mrskla hadrem. „Jako s uděláním –
                    z hlavy mi nejde! Copak se to zas na mě chystá?“</p>

                <p>Co se chystalo, kráčelo již od průjezdu po dvorečku jako nevyhnutelný osud. Na
                    dveře zaklepáno a do polotemné kuchyňky vstupovala ženská postava.</p>

                <p>„Pámbu dobrý odpoledne, paní sousedko – že sem tak opovážlivá a zas jednou jdu
                    kolem. A tak sem si myslila, copak dělá naše drahá paní při sobotě?“</p>

                <p>„E, práce plné ruce,“ řekla úsečně matka Kulichová, aniž za pozdrav poděkovala.
                    A řekla to hodně nevrle, neboť tuhle návštěvu ráda neviděla. Byla to stará
                    Nohejlová, hlavním povoláním fantářka<ref>[9]</ref> a překupnice zástavních
                    lístků a krom toho náruživá lutristka<ref>[10]</ref>. Seznámila se s ní
                    Kulichová kdysi u hokyně za rohem, dala se svésti a přisadila si na terno – a od
                    těch dob ji měla občas na krku. Terno nevyšlo, ale Nohejlová přicházela vždy po
                    několika nedělích a zas a zase sváděla Kulišku k hazardu.</p>

                <p>„Práce plné ruce a nikdo, aby pomohl,“ zesilovala matka Kulichová s důrazem,
                    dávajíc tak najevo, že by nejraděj i zas byla sama.</p>

                <p>„Ano, práce,“ povzdychla Nohejlová. „Ta je jak houžev a vydrží nám do smrti.
                    Kdypak s tou je člověk hotov! Však by si taky měli trochu pohovět – užijou toho
                    do roka…“</p>

                <p>„Já bych si pohověla, milá paní,“ odpovídala Kulichová, „ale hubou se to neudělá.
                    Na to musí člověk přiložit ruce.“</p>

                <p>„Jo, jo, ty jejich zlatý ruce,“ lichotila babizna. „Nadělaly se už, zasloužily by
                    odpočinku. A právě proto sem tak smělá. Dnes mám terníčko – jestli všechno na
                    světě selhalo, to nemůže selhat! Jesli nezdržuju, tak bych jim vypověděla, jakej
                    sem na dnešek měla sen.“</p>

                <p>„Nehněvaj se, milá paní,“ odpovídala matka Kulichová, „ale oni mívají tuze dlouhé
                    sny – dnes na to nemám času. Za chvilku je tma – jsem tu v tom brlohu beztoho
                    poloslepá.“</p>

                <p>Nevrlý přízvuk, jakým to pronesla, měl naznačiti fantářce, že „naše drahá paní“
                    není dnes v nejlepší míře. Ale Nohejlová byla jako moucha. Zamanula-li si na
                    někoho, nedala se tak snadno zapuditi. Změnila jen trochu taktiku.</p>

                <p>„I to je párma slovy pověděno, drahá paní sousedko. Zdálo se mně jim, že přede
                    mnou z čista jasna sjel blesk z nebe – –“</p>

                <p>(„Že do tebe neuhodil a nezabil tě!“ pomyslila si paní Kulichová.)</p>

                <p>„– – div že jsem neoslepla. A jak sjel, vypálil v podlaze přede mnou tři numera.
                    Bylo po blesku, ale numera ještě hořela a plápolala takovým namodralým plamenem:
                    trojka, třináctka a třiatřicítka. Jsou to divná numera, ale důležitá a jistě
                    neomylná. Řeknou sama, paní sousedko.“</p>

                <p>„Jsou,“ přisvědčila Kuliška. „A kdyby ti páni tam před tahem vyndali z bubnu těch
                    ostatních sedumavosumdesát, docela jistě bych si přisadila. Ale takhle si raději
                    hodím šesták do plecháčku. Mám na koho šetřit, milá paní.“</p>

                <p>Ani netušila matka Kulichová, jak tu fantářce postavila most. K čemu by se
                    Nohejlová byla dostala jen po všelikých oklikách, samo se jí tu podává.</p>

                <p>„Tak viděj, zlatá paní! Já vím, koho myslej. Slečnu Nanynku. A nebylo by Nanynce
                    dobré, dyby tak nějakou tisícovku vyhráli? Nebylo by to jako z nebe spadlé na
                    vybytí ke vdavkám?“</p>

                <p>„No, až o ty vdavky půjde, přece snad si jednou přisadím,“ řekla Kuliška. „Na to
                    je zatím čas.“</p>

                <p>„Já vím,“ hovořila Nohejlová, „dokud není vrabec v hrsti, že se člověk nerad
                    chlubí. Ale soudím, že do nich Nanynka nemá daleko. Když se tak člověk na ten
                    párek podívá – –“</p>

                <p>Matce Kulichové bylo teď, že by měla všechno z rukou pustit a vyvalit na Nohejlku
                    oči. A že by k tomu měla vykřiknouti: Jaký párek? – Tak byla překvapena.</p>

                <p>Ale vzpamatovala se včas. Teď je chvíle, kdy nesmí být překvapena, má-li se
                    dověděti, co by ráda věděla. A tahle baba nemá mít zadostučinění, že ji tak
                    nenadále překvapila. Zaždímala jen utěrák, jež právě v ruce držela, tak násilně,
                    až v něm outek popraskal, a tím si ulevila. A pak řekla na pohled zcela
                    lhostejně:</p>

                <p>„Kdyby hned z každého párku byly vdavky, to by jich bylo!“</p>

                <p>Nohejlovou skoro popletlo, že její střela vyletěla tak na prázdno. Matka
                    Kulichová tedy už ví?</p>

                <p>„Inu,“ řekla, „ale ze slečny Nanynky a toho jejího bude jistě párek nadosmrti. To
                    člověk vidí, když se na ně podívá. To jistě není jen tak pro kratochvil
                    a zábavu – a taky si myslím, že oni jako rozšafná matka by toho
                    nedopustili.“</p>

                <p>„Ne,“ vyhrkla Kuliška, narovnavši se pojednou a hledíc Nohejlové pronikavě do
                    tváře. Stmívalo se, ale i v tom šeru viděla Nohejlová, jak matce Kulichové oči
                    svítí.</p>

                <p>„Však ten Andulčin taky nevypadá jako nějaký větroplach,“ pokračovala Nohejlová.
                    „Jak si ji vede, jak se na ni dívá, jak s ní rozmlouvá, je vidět, že by ji samou
                    láskou snědl.“</p>

                <p>„Jo, jo,“ přisvědčila matka Kulichová, pomyslivši skoro pyšně na úhlednou dceru,
                    „tu by tak leckdo snědl. Ale já doufám, že se holka nedá jen tak sníst!“</p>

                <p>Sotva však to dořekla, projelo ji náhle cosi jako veliké uleknutí. Což aby se
                    o to u Nanynky přece někdo pokusil? Což aby ji přece snědl, aniž by se Nanynka
                    dovedla ubrániti? A nestačilo-li by, aby ji někdo jenom – nakousl?</p>

                <p>Teď ji náhle zamrzelo, že Nohejlku tak nevrle přivítala. Teď by ji ráda pobídla,
                    aby si sedla tamhle na tu sedřenou pohovku, hrnečkem kávy by ji uctila, již
                    schovává co den pro Nanynku (však by pro ni pak uvařila jinou), a přinutila by
                    babiznu, aby vypověděla, co všechno ví. Ba, vše to by učinila ještě i teď, ale
                    něco jako hrdost zabraňovalo jí vyzvídati od cizích na vlastní dceru, na
                    Nanynku. Třáslo se v ní osrdí, ale tato obejda nemá míti radost, že dceři
                    nadrobila a ji – matku – tak pokořila.</p>

                <p>A ještě z něčeho měla Kulichová strach. Aby se tatík náhodou neprobudil
                    a nezaslechl, o čem by tu Nohejlová vyprávěla. Ať je cokoli: tatíka si připraví
                    ona sama na novinu, ale z cizí huby to nesmí slyšet.</p>

                <p>A když se na tom tak u sebe a neobyčejně rychle rozhodla, řekla k nevítané
                    návštěvě:</p>

                <p>„Nehněvaj se, milá paní, dnes mám napilno – spěchají-li ještě někam, nezdržujou
                    se. Ale půjdou-li takhle v pondělí odpoledne kolem, snad si to s těma numerama
                    přece rozmyslím. Zastavěj se…“</p>

                <p>* * *</p>

                <p>Nohejlová zmizela. Ale matka Kulichová ještě stála a dívala se na dveře. Oběma
                    rukama svírala vyždímaný utěrák a huhlala si:</p>

                <p>„Tak v lidských hubách bychom už byli… Nešťastné dítě, co to za mými zády
                    vyvádíš! – Kdo téhle Sybile padne do drápů! A teď teprv rozumím, co tu
                    pohledávala onehdy ta první emerencína, co se ptala po mandlu. – Holka, na
                    takovéhle jazyky ty se kladeš? – Ale já ti povím, Nany: buď kápneš božskou,
                    anebo jsi byla dnes posledně v šití. Budiž si: zahálej třeba čtyry neděle, proto
                    nezbankrotíme, ale to ti musím přetrhnout. Aby tě někdo nesněď!“</p>

                <p>Potom si přejela hřbetem ruky oči. Byly sice docela suché, ale pálilo ji v nich
                    a svrbělo.</p>

            </div>

            <div type="chapter">
                <head>6. Matka Kulichová na špehu</head>

                <p>Matka Kulichová dávno již pracovala při světle kuchyňské petrolejky se žlutým
                    reflektorem. Byla domyla nádobí, vydrhla podlahu a teď ji pokládala suchými
                    hadry a všelikými zbytky koberců, kterých za léta nastřádala po všech partajích
                    v domě. Nemůže-li kdo čeho potřebovati, obdarovává tím domovníka, zvláště při
                    stěhování. A matka Kulichová ničím nepohrdla. Na obkládání dveří a na postírání
                    čerstvě umyté podlahy, aby se za vlhka nezašlapala, nebylo nikdy nazbyt.</p>

                <p>Konečně byla se vší hrubou prací hotova. Teď přenesla petrolejku z pecinky na
                    stůl při pohovce, vyhrabala z truhlíku pod oknem nějaké šití a látání a usedla
                    na pohovku. Takováto domácí krejčovina byla jí po drsném uklízení a mytí
                    zotavujícím zaměstnáním. Rozkolotaná krev uklidňovala se tu, rozházené myšlenky
                    sbíraly se, srovnávaly, duševní rovnováha se obnovovala. A všeho toho matka
                    Kulichová po dnešní návštěvě čmuchavé a klevetivé Nohejlky potřebovala. Měla ona
                    dávno Nanynku v podezření, že „brousí“, teď to ví bezpečně. A na tu Nanynku se
                    musí dokonale připraviti. Je ona sice holka dobrá, poslušná, ale je už taky
                    z toho plemene, které se někdy rodičům postaví. Musí na ni tedy máma
                    s politikou!</p>

                <p>Byla ráda matka Kulichová, že se tatík zatím z domu byl vyžejbroval. Však si dnes
                    pospíšila, aby ho vystrnadila. Probouzel se obyčejně z odpoledního spánku svého,
                    jakmile začala drhnouti podlahu. Uměl vzdorovat všem zvukům, jež v kuchyni
                    vyluzovala, ať šramotila hrnci nebo jídelním náčiním. Ale jak vylila na podlahu
                    roztok zeleného, mazlavého mýdla a jak se do té kaluže obořila svým rýžovým
                    kartáčem – přetrhla mu spaní. Jeho chrápání, jako by přeťal.</p>

                <p>„Zatracené škrtání!“ ozvalo se z pokojíku pokaždé. „Čert vynašel tuhle přepotvoru
                    kartáč, když neměl moudřejšího co dělat! Tohle a flašinet – to jsou dvě věci na
                    tejrání člověka! A ještě snad bych raděj flašinet…“</p>

                <p>Potom starý Kulich slezl z postele, obul holínkové boty, oblékl
                        burnus<ref>[11]</ref>, narazil čepici a unikal z domu. A jak se protahoval
                    kuchyní, hledaje suchou dráhu mezi kalužemi zeleného mýdla, obrátil se k ženě
                    a řekl mrzutě:</p>

                <p>„Ty mě umíš tímhle inštrmentem vykouřit!“</p>

                <p>„No dobře, starej,“ odpovídala paní Kulichová, „herbábným sametem podlahu drhnout
                    nemohu!“</p>

                <p>Šťastně tedy měla starého z domu. Seděla a skrze veliké soví okuláry zkoumala
                    vady a odhadovala nevyhnutelné opravy všelikých podivných svršků, jejichž účel
                    životní byl by uhodl jen vzácný znalec. Mělo to nevídané tvary, ale nakonec přec
                    jen se zdálo, že je to k oblékání a k obouvání. Arciť jen sama matka Kulichová
                    byla zasvěcena v tajemství, jak a nač se to obléká.</p>

                <p>Táhlo na šestou. Jindy sice vracívala se Nanynka již v tu hodinu, ale poslední
                    tři nebo čtyři soboty přicházela až o sedmé, a vždy měla výmluvu, že v šití
                    dodělávaly. Pravda, byl masopust, a tu pokaždé je víc práce. Jenže Nanynka
                    přicházela v rozpoložení tak divném a nápadném, v jakém se z práce nechodí.</p>

                <p>Matka Kulichová mrskla okem po hodinách.</p>

                <p>Tři čtvrti na šestou.</p>

                <p>Rázem se rozhodla.</p>

                <p>Všechno šití shodila jediným rozmachem ruky do truhlíku, sňala okuláry, vytáhla
                    ze skříně čepec a šátek, oděla se, postavila petrolejku na pecinku, stáhla knot,
                    aby rozhořelý nečadil, chopila se starého štuclu<ref>[12]</ref>, učinila nad
                    kuchyňkou ve vzduchu kříž, poroučejíc tak domácnost ochraně boží, a vysouvla se
                    přes práh.</p>

                <p>Rozhlédla se po dvoře, nečíhá-li nikde cosi podezřelého, zamkla opatrně kuchyni,
                    docela šeptem, aby nevzbudila ničí pozornost, a skryla klíč v důlek pod rohoží
                    u prahu. Pro případ, že by se starý Kulich vrátil dříve než ona. Potom vyběhla
                    přes dvůr a průjezdem z domu jako myš, kroky neslyšnými. Před vraty podívala se
                    na obě strany a zamířila nejbližší cestou níže „do Prahy“, do ulice Lazarské.
                    Tam bylo šití slečny Pazderkovy, u níž Nanynka pracovala.</p>

                <p>Na novoměstské věži odbíjela šestá, když matka Kulichová dospěla na místo. Ani se
                    nenadála, jak jí štěstí popřeje. U Masných krámů bylo narovnáno několik sloupů
                    cihel, právě nedaleko šití. V jejich stínu ukryla se matróna a upírajíc zraky na
                    malý krám slečny Pazderkovy, za nímž byla dílna mnohem prostornější, dychtivě
                    vyčkávala, až se dveře otevřou a švadlenky se vyrojí.</p>

                <p>Ale přišla včas! Jen se ukryla, přicházel z opačné strany mladý muž. Tento muž
                    patrně neměl naspěch. Pomalu se blížil, hledě rovněž ke krámku slečny
                    Pazderkové, a jestliže si mimo krám všímal ještě něčeho, byla to jeho vlastní
                    osoba, vlastně jen úbor jeho osoby. Tu se potáhl za zimník, aby lépe přiléhal,
                    tu oprašoval cosi na rukávě, tu smekl klobouk a znova jej nasadil, tu zase
                    vstrčil ukazováček za límec košile a uvolňoval jej – snad aby lépe mohl dýchati.
                    Neboť je známo, když se blíží chvíle, kdy se máme setkati se zbožňovanou
                    bytostí, že právě límec škrtí, až se v nás dech tají.</p>

                <p>Všechno tohle matka Kulichová dobře znala, anebo ještě lépe, uhádala. Takhle si
                    počíná muž, který přichází na dostaveníčko. Chce se objeviti před vyvolenou
                    srdce svého co nejspořádaněji a ještě v poslední chvíli myslí na desatero,
                    dvacatero podrobností, na něž mysliti ani nepřipadne člověku, který k podobným
                    výpravám ještě nedospěl, anebo je má dávno za sebou.</p>

                <p>Mladý muž rozepjal teď zimník, sáhl do vesty, vyňal hodinky, zkoumal je pod
                    lucernou plynovou.</p>

                <p>„Matěji roztržitý,“ projelo hlavou paní Kulichové, „vždyť právě bilo šest.
                    Neslyšel jsi?“</p>

                <p>„Matěj“ spěšně zastrčil hodinky, zapjal kabát, neboť na blízku vrzly dveře
                    a zacinkal zvoneček.</p>

                <p>Znal dobře ten milý zvuk mladý muž. Byl to zvoneček nade dveřmi krámu slečny
                    Pazderkové. Zatřásl se zvoneček tak zbrkle, že jeho srdíčko ani nestačilo
                    odměřeně zacinkati, nýbrž zvuk slil se v jediné zachrastění, jako když ve
                    zvonečku zamíchá. A ve dveřích krámku se zatemnilo – na prahu se objevila nějaká
                    postava.</p>

                <p>Matka Kulichová, v níž taky se teď tajil dech, střelila tam očima. Ano, to je
                    Nanynka, její Nanynka.</p>

                <p>Ač matróna byla plna očekávání, co teď nastane, měla přece ještě dosti času, aby
                    si pomyslila:</p>

                <p>„Vida ji, opici! Chodí domů v sedum, po sedmé, a obelhává mámu, že dodělává.
                    A zatím je první z práce na ulici. No počkej!“</p>

                <p>V ruce Nanynčině třepaly se rukavičky. Pro matku bylo to něco nového. Do nedávna
                    chodila Nanynka do práce i z práce bez rukaviček. Vždyť má štucel! A najednou –
                    hleďme – rukavičky! A nějaké, jakých u ní matka neviděla. Aha, proto ona si ze
                    mzdy ponechává o pětadvacet krejcarů týdně víc. Na parádu!</p>

                <p>Arciť, její rytíř taky má rukavičky.</p>

                <p>Nanynka seskočila z dvou schůdků, a jako by věděla, z které strany „on“ přichází,
                    obrátila tam hlavu. Milenci se shlédli.</p>

                <p>Pojednou byla matka Kulichová velmi dalekozraká a spatřila, jak se její dcera
                    zarděla, jak její tvář se obestřela radostí, a uhodla, jak i srdce v ní
                    poskočilo rozkoší, že zase vidí svého rytíře.</p>

                <p>Mladý muž smekl klobouk, poklonil se, přikročil, ujal ruku dívčinu, povznesl ji
                    k ústům, dvorně ji políbil. (Něco takového Kulich jakživ neučinil, ani za
                    svobodna – připadlo matce Kulichové.)</p>

                <p>A potom slušným obratem přibočil se mladík na levou stranu Nanynčinu, nabídl jí
                    rámě, Nanynka se zavěsila – a milenci kráčeli k ulici Široké.</p>

                <p>V prvém okamžiku myslila matka Kulichová, že musí skočiti ke skupině, roztrhnouti
                    párek a houknouti na mladého muže: Táhněte si po svých, vy jeden svůdce
                    nerozumných holek! – A potom že popadne dceru a povleče ji domů.</p>

                <p>Ale na její chválu sluší pověděti, že jí to jen kmitlo hlavou. A hned vzápětí
                    pomyslila cosi jiného: Vždyť by to byl skandál! A dokud je na ulici, mezi lidmi,
                    je Nanynka bezpečna. Co by jí mohl udělat?</p>

                <p>Jen jedno věděla zcela určitě: půjde za nimi. Kam, až kam povede ji ten
                    člověk?</p>

                <p>Docela slušně a počestně vedl člověk Nanynku Širokou ulicí, Ovocnou, náměstím
                    Václavským a ještě několika ulicemi osvětlenými, plnými lidí, až zabočil směrem
                    k domovu Nanynčinu. A po celou tu dobu hovořil k dívce, ale patrně tak vážně
                    a rozumně, že nevzbuzoval u mimojdoucích pražádné pozornosti. A vypadalo to
                    věru – myslila si matka Kulichová –, jako by to kráčeli dva mladí manželé
                    k domovu svému.</p>

                <p>Nanynka pozorně naslouchala, hledíc před sebe, a jen chvílemi otáčela hlavu
                    k průvodci svému, teď zvědavě, pozorně, teď zas tak důvěřivě, a hleděla naň tak
                    vroucně, až to starou mámu za srdce popadalo. Je-li to skutečně člověk
                    s poctivými úmysly, pak – pak –</p>

                <p>Takhle k ní starý Kulich nikdy nepromlouval, ani když byl mladým Kulichem.
                    Takhle, jako její dcera Nanynka, ani ona sama nikdy nevypadala, – a něco
                    lítostivého při tom ronilo se do srdce matky Kulichové. Jaký to hezký párek,
                    vzpomněla teď na slova staré Nohejlové. A když na tu sibylu vzpomněla, cosi jako
                    vzdor v ní zabouřilo.</p>

                <p>„Ať! Ať si chodí moje dcera s člověkem, ať se na to ta stará hudrmanice dívá! Ať
                    má vztek! Proč by si nechodila?“</p>

                <p>Skoro se teď tak trochu hanbila, že stopuje a špehuje dceru. Ale zase v ní
                    vítězilo pomyšlení střízlivé: jen je-li to vše upřímně míněno?</p>

                <p>Konečně se přibližovali k domovu. Ale tu již Nanynka jevila nepokoj. Dosti,
                    dosti – potud, a ne dále. Tam již není bezpečno. Maminka je sice doma, vzadu ve
                    dvoře, jistě je doma, ale někdo jiný by je mohl viděti, mamince donésti.</p>

                <p>Zdálo se, že nápadník cosi namítá, ale Nanynka trvala na svém. Stanula a podávala
                    milenci ruku. I sklonil se, aby jí zas ruku políbil.</p>

                <p>„Teď, teď je chvíle, abych zakročila,“ pomyslila si matka Kulichová a několika
                    rychlými kroky dostihla párku. A pojednou, když mladý muž se byl rozloučil,
                    popadl ho kdosi zezadu za rameno.</p>

                <p>„Mladý pane, nechtěl byste dále na malé slovíčko?“</p>

                <p>„Maminko!“ vzkřikla překvapená dívka.</p>

                <p>„Moje úcta, rukulíbám,“ pronesl překvapený mladý muž.</p>

                <p>„No, to je bez líbání,“ odpovídala matka, „ale směla bych prosit? – Na slovíčko –
                    k nám – nebudeme dlouho zdržovat – –“</p>

                <p>„Maminko!“ zvolala Nanynka po druhé, hlasem plným rozhořčení.</p>

                <p>Mladý muž držel klobouk v ruce, z úcty k matce své vyvolené, a nějak rozpačitě,
                    ale přece pevně odpovídal:</p>

                <p>„Račte prominouti, dnes mi nezbývá času, mám pokračovací školu, povinnost.
                    Dovolíte-li mi však zítra, vážená paní, osmělím se navštíviti vás, odpoledne.
                    Nyní však musím – –“</p>

                <p>A skláněl se, což vypadalo, jako by chtěl i matróně ruku políbiti.</p>

                <p>„Copak vás to napadá, Ježíš Marjá!“ vytrhla mu Kuliška ruku. „A tak tedy zejtra
                    si vyprosíme, odpoledne – budeme doma – –“</p>

                <p>Mladý muž mizel v dáli, ale zmizela taky Nanynka, prchajíc do domu, do dvora.
                    A tam ji matka našla, Nanynku, opírající hlavu o dveře.</p>

                <p>Musila se matka sama sehnouti, klíč pod rohoží zdvihnouti, odemknouti. Dcera
                    stála, a teprve když matka v kuchyni již byla shodila šátek, odvázala čepec
                    a vložila do skříně, vstoupila i Nanynka.</p>

                <p>Pohlédla na matku pohledem tak cizím a podivným, až se matróna zarazila, a řekla
                    zvukem, jakého od ní matka ještě nebyla zaslechla:</p>

                <p>„Maminko, jak jste mi tohle mohla udělat!“</p>

                <p>Paní Kulichová byla tím všecka popletena. Až konečně řekla:</p>

                <p>„No, Nany, nejsem já tvoje matka?“</p>

                <p>„Jak jste mi tohle mohla udělat!“ opakovala Nanynka.</p>

                <p>Teď teprve všimla si matka, že na ni hledí oči dceřiny jako zveličené záplavou,
                    která je naplňovala, a s výčitkou, která ji až pálila. Ze zraků Nanynčiných jako
                    by jiskry sršely, tak v nich plálo, a pojednou veliké slzy stékaly jí po
                    tvářích, pochodem i rozčilením zruměněných. Nanynka stála, nesvlékala se
                    a opakovala po třetí:</p>

                <p>„Jak jste mi to jen mohla udělat! Vždyť je to vzdělaný člověk!“</p>

                <p>A tohoto sobotního večera matka a dcera spolu již nepromluvily.</p>

            </div>

            <div type="chapter">
                <head>7. Noční kázáníčko matky Kulichové</head>

                <p>Vyvede-li člověk něco nemoudrého, připadne mu to obyčejně v noci, když se
                    probudí, a pak to týrá, týrá, jako by v mozku vězel nebozez. V tepnách bije krev
                    jako na poplach, všechny čivy ženou útokem, lebka je na prasknutí, hodiny letí,
                    letí, spánek daleko je zahnán a nevrací se, aby hlava poznovu odpočinula.</p>

                <p>Matka Kulichová spávala vždy spánkem spravedlivých po své denní lopotě. Že jsou
                    nějaké nervy, nevěděla vůbec. Ji bolívalo vždy jen něco viditelného a hmatavého.
                    Ruka nebo noha, ale nejčastěji hřbet. Na to na všecko měla nějaké neomylné
                    mazání, které nikdy neselhávalo. Však ho stála mázová láhev tamhle na polici,
                    pro matku Kulichovou vždy útočiště bezpečné, ale Kulichu tatíkovi jen pro zlost,
                    neboť to nebylo k pití. Jen jednou potají toho okusil, domnívaje se, že panímáma
                    přechovává nějakou dobrou rosolku<ref>[13]</ref>, a tenkráte myslil, že přišla
                    jeho poslední hodinka. Div že mu to útroby neztrhalo. – „Blázne starej“ –
                    pokárala ho tehda matka – „vždyť je v tom kafr a mejdlový špiritus! Ale ty ses
                    namlsal tenkráte tou tinkturou na stínky<ref>[14]</ref>, viď?“ – Neboť cosi
                    takového Kulich taky jednou vypil a zcela spokojeně a bez následků zažil.</p>

                <p>Ale na to, co dnes letělo matce hlavou, když se po půlnoci probudila, nebylo
                    mazání žádného, a vůbec prostředku. Vzpomněla na večerní výjev před domem, na
                    rozčilení dceřino, a byla by z plecháčku v tajné přihrádce své dala hrst
                    desetníků, kdyby se to bylo nestalo.</p>

                <p>Večer neviděla ve svém zakročení pranic nepříslušného, ano pokládala je za svaté
                    právo své a zlobila se v duchu na Nanynku, že se mračí a mlčením vzdoruje. Ale
                    teď – teď v noci, za toho ticha, v němž tonul její příbytek a venku dvůr a celý
                    dům a kolkolem Praha – teď jí to lezlo do hlavy, znepokojovalo, a co málokdy
                    pocítila, pocítila teď plnou měrou. Nespokojenost s vlastním jednáním.
                    Vyčítavou, žravou nespokojenost. Přece tedy jen chybila.</p>

                <p>Ještě kdyby Nanynka spala. Ale matka postihovala neklamně, že taky dcera nespí.
                    A nejenže nespala. Slyšela ji, kterak vzlyká – tedy pláče. Přetáhla si Nanynka
                    sice svrchnici přes hlavu, aby pláč utajila, ale matka předobře znala ty zvuky.
                    Takový lítostivý pláč, vyvírající z vědomí utrpěné křivdy, podobá se kašli. Čím
                    úsilněji se snažíme ztlumiti a potlačiti jej, tím neodolatelněji se dere na
                    povrch a propuká. A neblahou matku dušené vzlykání dceřino bodalo do duše.</p>

                <p>Vždyť je to holka dobrá. Vždyť vlastně ještě nikdy a ničím nezavdala příčiny
                    k nespokojenosti. Ničeho se nedopustila. Má hocha, pravda, ale vždyť je jí
                    bezmála dvacet let. Skoro tedy na něj má právo.</p>

                <p>Nejraději by stará Kuliška vstala, přišárala se k posteli dceřině, odhrnula jí
                    peřinu z hlavy, vlepila jí tučnou hubičku a řekla by:</p>

                <p>„Ale tak už mlč, zatracená opice, a spi. Zejtra ten tvůj přijde, budeš ho tu mít
                    a všechno je v pořádku. A netýrej mě tím svým srdcervoucím vzlykáním!“</p>

                <p>Udělala by to, jistě by to udělala matka Kuliška, kdyby docela jistotně nevěděla,
                    že po takovém chlácholení by holka teprv propukla, jak náleží. Nebo zkonejšiti
                    dceřin pláč málokdy a málokteré mámě se podaří. Řeku zastavíš, střechu z chalupy
                    shodíš, hořící fakuli<ref>[15]</ref> holýma rukama umačkáš, ale rozplakané holky
                    neutišíš – až sama přestane. Zvlášť pláče-li pro hocha. Tolik věděla
                    i Kulichová.</p>

                <p>A krom toho matku ještě cosi zdržovalo. Nemohla se ubrániti – přece jen se trochu
                    na dceru zlobila, že je tak docela svéhlavá a nechce uznati, že co matka činí,
                    činí v nejlepším úmyslu.</p>

                <p>Hodinu tak probděla, hlava se neutišovala, hryzlo to v ní všecko jako ta myška,
                    která stejně dlouho kdesi pod podlahou u kamen ostrými zoubky pracovala, aby se
                    na povrch a k nějakému soustu dobyla. Byla sice matka Kulichová úhlavní
                    nepřítelkyní myší a stále na ně líkla – neboť jich v té staré barabizně bylo
                    tolik, jako by jim dům patřil – ale dnes byla skoro povděčna, že se malá hryzka
                    ozvala. Bylo jí nějak veseleji při tom pravidelném strouhání ostrých zoubků,
                    a ven se mrška přece nedostane, neboť hezký kus podlahy před kamny byl pobit
                    žlutým plechem.</p>

                <p>Zvolila konečně matka Kulichová jiný způsob, aby dceru vzpamatovala a upokojila.
                    Promluví k ní.</p>

                <p>„Poslouchej, Nany!“ zašeptala hezky silně.</p>

                <p>Žádná odpověď. Což se ostatně rozumělo samo sebou a matka ani odpovědi nečekala.
                    Stalo se však něco jiného. Ač byla tma tmoucí, hluboká a neproniknutelná, matka
                    jako by za nejkrásnějšího dne viděla: cíp svrchnice na posteli Nanynčině se
                    odhrnul a jedno ucho dceřino se osvobodilo, aby slyšelo. Stalo se to bez
                    nejmenšího šustu anebo snad šustem, jehož by padesáté ucho jiné bylo nepostihlo.
                    Ale matka Kulichová, ačkoli si časem stýskala na nedoslýchavost jednoho ucha
                    („krajního“, jak říkával starý Kulich, a to s nepochybným posměškem, neboť věděl
                    ze zkušeností nepočítaných, jak dokonale slouží drahé jeho polovici všech pět
                    smyslů, když potřeba káže), matka Kulichová <hi>slyšela</hi> určitě, co se
                    stalo. Byla to žena, která viděla potmě a slyšela i němé ticho.</p>

                <p>„Poslouchej, Nany – nebreč! Mě tím zlobíš, sebe trápíš, pravdu nemáš. A mejlíš
                    se, že by pláč krásy přidával. To je pitomá pověra. Zrovna tak pitomá jako s tou
                    studenou kávou. Pláčem se ti nadělají žlábky podle nosu a koutky ti spadnou, že
                    budeš vypadat jako Jenovéfa. Věř mi to, holka. A pod očima se ti udělají
                    míšky. – Nepovídám ti zrovna, aby ses smála, ale nebreč. Neukrádej mi spaní,
                    není ho nazbyt. Potýkám se celý den, a když mám užít božího odpočinku, spustíš
                    mi na moldánky. – A pak, Nany: nemáš cit pro matku. Mnoho vím, ale nemůžu vědět,
                    jak to s tebou ten tvůj myslí. Tedy jsem se ho na to chtěla zeptat. A na to mám
                    jako matka právo. Ani sám se nemůže zlobit, je-li to člověk s dobrým oumyslem.
                    A není-li to takový člověk, pak teprv není příčiny k brekotu. A není-li to
                    člověk s dobrým oumyslem, Nany, pak na něj pošlu tatíka – a ty znáš tatíka,
                    viď? – Já ho k nám zvala zdvořile, ale nepřej si tatíka. – A vlastně copak se
                    stalo? Já řekla: Mladý pane, směla bych prosit na slovíčko? A to je něco zlého?
                    Konečně bych taky ráda věděla, kdo to je, a zeptala bych se, jak to myslí. –
                    A taky bych mu řekla, Nany, nač u nás může počítat, a kouká-li snad nějak tuze
                    vysoko, aby se nemejlil. – Věř mi, Nany, je to moudřejší udělat konec dřív než
                    pozděj. – Co povídáš?“</p>

                <p>Ale na druhé posteli nic se nehýbalo, Nanynka ani nedutla. Otázka matčina byla
                    jen malou lstí, jakousi „uměleckou přestávkou“, aby nabrala dechu a spořádala si
                    další koncept.</p>

                <p>„To jsem zamejšlela, Nany, a nic jiného. A má-li tě ten člověk opravdu rád
                    a váží-li si tě, Nany, pak se ani zdaleka nemohl nad mými slovy a nade vším tím
                    pozastavit, věř mi to. – Nýbrž, Nany, si ten člověk jen může pomyslit a taky
                    jistě pomyslil, že máš matku, která na tebe dává pozor a které na tobě něco
                    záleží. Nebo, Nany, to mi věř, k takovým rodinám, kde mohou holky trajdat jako
                    komety, beze všeho dozoru, ať je den, anebo noc, k takovým rodinám nemá nikdo
                    žádnou úctu. Holku jen olíbá – když nic horšího, Nany! – a pak ji zas nechá
                    stát, kde ji našel – věř to mně, mámě zkušené a mnoho vidoucí! Ale když se mu
                    holka udělá vzácnou, a ne hned aby mu ji máma na krk hodila, pak takový člověk
                    zabere doopravdy a drží, Nany, drží se. – Kdo ví, zač tě má. Ale povídám ti,
                    Nany, neradila bych mu, aby tě za to měl! – Anebo, Nany, tě má zase za něco
                    vznešenějšího, a to by taky bylo chyba. – Dobrá, Nany, já vím, že si nemůže
                    myslit, že nám tenhle dům patří. Ale ví on, že jsme tu jen domovníky? Že nemáme
                    žádné tři pokoje, že tě nečekají žádné tisíce? – No, myslím, žes mu to všechno
                    řekla, ale proto nebude žádná chyba, když s ním promluvím taky já. A to jsem
                    chtěla dnes večer, ale když mi tak vyklouzl, tedy to bude zejtra. A to ti
                    slibuju, Nany, že ho přivítám, jak náleží zdvořile. Dám kvartýr do pořádku,
                    Nany, zatopím tu, na kamna zapálím františka, na stůl dám ten sváteční červený
                    ubrus a doprostřed lampu, co jsme dostali po nebožtíku panu majorovi
                    Wackermutovi. To je lampa, u které sedávaly dcery pana majora – a všechny čtyry
                    se vdaly. – A ještě něco ti řeknu, Nany: kávu uvařím, ale dobrou kávu, a abys
                    viděla, že dobře smejšlím a chci, aby na něj naše domácnost oučinkovala: při
                    obědě upeču buchtu k svačině. Víc udělat nemůžu, Nany, a je-li v tom tvém zdravý
                    cit a dobrý oumysl, tedy řekne: tohle je rodina všechen rešpekt! A počkám, Nany,
                    až sám začne mluvit. A když uvidím, že je to člověk, jak si ho přeju a jak tobě
                    ho přeju, tedy mu řeknu, že může někdy přijít zas. Jsi tak spokojena, Nany?“</p>

                <p>Chvilku bylo ticho. A potom se ozvalo ze tmy proti posteli paní Kulichové několik
                    slov, v nichž se chvěl poslední zbytek pláče:</p>

                <p>„Děkuju vám, maminko. A prosím vás, už se na mě nehněvejte. Ale mně to bylo tak
                    líto – a tolik jsem se před Jindřichem styděla…“</p>

                <p>„Styděla?“ podivila se matka. „Začpak? Snad ne za mě? – No, Nany, zejtra se za mě
                    stydět nebudeš, za to ti stojím. Ale teď už spi, vždyť jsou asi tři hodiny, pro
                    Krista pána!“</p>

                <p>„Dobrou noc, maminko,“ ozvalo se ze tmy. </p>

                <p>„Dobrou noc, holka – vlastně dobrytro. Ale snad to dohoním – a před sedmou
                    nevstanu, máme neděli.“</p>

                <p>A všechna šťastna, že svojí diplomacií se s dcerou usmířila, obrátila se matka
                    Kulichová ke zdi a za chvíli snesl se na ni nový a pevný spánek. Nanynka však
                    neusínala, nebo jenom na krátké chvíle. Co se večer událo, působilo dojmem
                    příliš silným. Sama již se vším by se smířila, ale kterak nepředvídaný matčin
                    útok účinkoval na jejího zbožňovatele? Jak jemu jest? Zdali taky klidně spí?</p>

                <p>Matka spala, zhluboka oddychujíc, ale Nanynka slyšela, kterak otec do rána ještě
                    dvakrát neb třikráte šel odmykat nájemníkům, vracejícím se z masopustních
                    zábav.</p>

            </div>

            <div type="chapter">
                <head>8. Nanynka se projevila</head>

                <p>Nanynka Kulichová chodila každé neděle a pilně do kostela. To bylo její nedělní
                    právo, a chodila tam vlastně za celou rodinu. Neboť matka Kulichová nikdy
                    neopominula dceři připomenouti: „Tak, tak, Nanynko, a za mě taky očenášek a za
                    tatínka taky, nezapomeň!“ Bylo doma všeliké práce dosti, ale matka ochotně se
                    vzdávala dceřiny pomoci. Věděla asi, že to při jediném očenášku nezůstane.
                    A sama z domu nemohouc, pevně spoléhala na dceru, že za ni s Pánembohem
                    promluví. Vlastní pobožnost vykonávala matka Kulichová v podvečer, kdy se
                    chápala starého Nebeklíče a kdy si taky pro sebe zazpívala nějakou nábožnou
                    písničku.</p>

                <p>Od nějakého času chodila Nanynka velmi horlivě do kostela a velmi pečlivě se na
                    to chystávala. A domů se vracela v samé poledne, ba nejednou o chvíli později.
                    Kdyby matka již dříve nebyla tušila, proč se tak děje, po včerejšku věděla to
                    docela nepochybně. Jistě býval v kostele ještě někdo – nebo aspoň na dcerušku
                    před kostelem čekával.</p>

                <p>Ale dnešní neděle Nanynka tak nespěchala. Ačkoli polovičku noci pod peřinou
                    proplakala a druhou polovičku neklidně prospala, vstala velmi časně, ještě za
                    čiré tmy, umyla se, oblékla se do všedních šatů a pilně šukala v domácnosti.
                    Vždyť měl dnes přijíti její průvodce ze včerejška – a přijde, to věděla jistě.
                    Má tedy zavítati v příbytek spořádaný.</p>

                <p>Po nočním smíru s matkou nemohla se již hněvati, nemohla vzdorně mlčeti, ale
                    výraz její tváře byl vážný, starostlivý. Stopy včerejší příhody nezmizely
                    nadobro.</p>

                <p>Stalo se dnes po dlouhém čase zas poprvé, že matka se vyhrabala z peřin o hodnou
                    chvíli později než dcera a podivila se, že už je zatopeno a na snídani
                    postaveno. A když se podívala na dceru, pronesla:</p>

                <p>„No copak to, Nanynko, že se neoblékáš do nedělního?“</p>

                <p>„Kdopak by všady poklidil, maminko?“ odpověděla dcera, nezdvíhajíc hlavy od
                    práce.</p>

                <p>„A kdopak uklízí jindy, Nanynko?“ řekla matka s důrazem, skoro jako trochu
                    uražena.</p>

                <p>„Jindy!“ pohodila Nanynka hlavou. „Jindy k nám nikdo nepřijde.“</p>

                <p>„Však bych já taky udělala, co je potřeba, holka,“ řekla matka. „Ještě jsem na to
                    vždycky stačila.“</p>

                <p>„Ale dnes, maminko!“ odpovídala dcera, připomínajíc tak matce poznovu, co
                    nastává.</p>

                <p>Potom se vzpřímila, pohlédla přímo na matku a řekla zvukem, do něhož bylo
                    přimíšeno něco výčitky:</p>

                <p>„Neměla jste mi to dělat, maminko, pobízet ho k nám – semhle – do tohohle…!“</p>

                <p>Matka Kulichová se otočila od plotny. Již již byla by pronesla nějakou břitkou
                    odpověď, ale chrápání tatíka Kulicha z kuchyně připamatovalo jí, že se musí
                    mírniti, aby ho nevzbudila. Ztlumila tedy hlas.</p>

                <p>„A kam<hi>pak</hi> jsem ho měla pozvat, Nany? Snad nahoru k domácím? Tady jsme
                    doma, tady jsi doma taky ty – a snad se za nás nehanbíš? Jednou se nám okázat
                    musí, tak tedy raděj dřív než pozděj. Nebo snad jsi mu ještě neřekla, z čeho
                    jsi? To bys byla chybila. Tuhle jsme, poctivě se živíme, a chce-li tě někdo,
                    musí tě odvést od nás. Já bych taky radš jezdila v kočáře, Nany, ale mně se zdá,
                    toho se už nedočkám. A má-li tě kdo rád, je mu jedno, kde tě najde.“</p>

                <p>Stála a čekala na odpověď dceřinu.</p>

                <p>Taky Nanynka stála tu všecka stísněna, skoro jako v sebe zhroucena. Arci věděla,
                    že by její Jindřich musil jednou přijíti, aspoň tehdy, až by o ni požádal, ale
                    ráda by tu chvíli byla oddálila. Tam venku všady bylo živo, vzdušno, prostranno,
                    jasno, tam vídal Jindřich jen ji, pokud možno úpravnou. Směle mohla mu čeliti
                    všady mimo tento dům, mimo tento brloh domovnický, neboť všady tam působila na
                    něj toliko svým zjevem, svojí osobou, řečí. A tuto dobu setkávání venku, na
                    svobodě, pod širým nebem, ráda by byla prodloužila do nekonečna. Nikdy dříve tak
                    nepociťovala skličujícího okolí svého. Ale od chvíle, kdy se seznámila s ním,
                    zachvívalo jí nemile a skoro úzkostlivě pomyšlení, že přece nastane den, kdy
                    Jindřich vkročí do tohoto zádvoří a kdy naň dolehne všechna ta nevlídnost těsné,
                    živořivé domácnosti. Vždycky však se utěšovala: nebude to tak hned! Zatím svazek
                    jejich se upevní, zatím jej k sobě připoutá tak silně, že již ničeho se nelekne,
                    před ničím necouvne. A pak tedy ať přijde. Ale včerejšek ji zastihl tak
                    nepřipravenu, nic netušící – a dnes má sem Jindřich vstoupiti. Přišlo jí to
                    příliš nenadále.</p>

                <p>„Ne, maminko,“ promluvila teď Nanynka tiše, „za vás já se nehanbím za nikoho,
                    a Jindřich taky už ví všechno, nic jsem mu nezatajila. Ale povážím-li, že přece
                    si to všechno myslil nějak jinak a že by se mohl odradit, až uvidí, do čeho
                    přijde, že by mě dokonce nechal – maminko drahá, já bych se vám utopila!“</p>

                <p>Z očí Nanynčiných vyhrkly slzy.</p>

                <p>Matka Kulichová spráskla ruce.</p>

                <p>„Pro Krista pána, holka, to jsou řeči! Pro Boha tě prosím, utopila! Tedy už tak
                    daleko jsi! Utopila! Dovedeš si představit, co to povídáš? Holka, kdyby ses tak
                    mohla utopit na půl hodiny – a pak zas přijít, ano, tomu bych rozuměla. Ale na
                    to nemyslíš, že by pak bylo všemu konec – a že by tě odnesli do patalogie, tam
                    tě rozkuchali – a jakživa bys už nespatřila mámu a tátu, a my tebe? Holka, Ježíš
                    Marjá, ty ve mně vzbouzíš strašnou myšlenku, že snad – ani si to netroufám
                    vyslovit – že snad se s tebou něco stalo…?“</p>

                <p>Nanynka krom nadání rychleji pochopila, než se matka nadála.</p>

                <p>„Maminko!“ zvolala s výčitkou.</p>

                <p>Do té chvíle ozývalo se z kuchyně odměřené chrápání starého Kulicha. Chrápání,
                    které vyplňovalo celou tu těsnou prostoru, až se zdálo, že jest už na prasknutí
                    a že konečně zdi povolí, aby se mohlo vevaliti buď i sem do pokojíku, nebo ještě
                    lépe vyhrnouti na dvoreček, kde bylo místa více. Kulich uměl chrápati, že by tím
                    byl naplnil stodolu. Po výkřiku Nanynčině však náhle jako by uťal, chrápání
                    ztichlo, zakončeno řezovým zvukem z vyschlého hrdla. A potom se ozvalo nějaké
                    nesrozumitelné zamručení.</p>

                <p>„Vidíššš!“ sykla matka. „Probudila jsi tatíka!“</p>

                <p>Pověděla to, jako by se byla náramně ulekla, ale zatím byla ráda, že procitnutím
                    tatíkovým je debata s dcerou přerušena. Výkřik uražené Nanynčiny duše znamenal
                    jí, že je posud všechno v pořádku, a zatím o jiného jí nešlo.</p>

                <p>Oddala se zase plnou měrou své alchymii na plotně, která byla ke kamnům
                    v pokojíku přistavěna, aby taky tu se mohlo vařiti, bryndala jakousi tmavou
                    tekutinu z hrnce do hrnce a pak do nějakého pytlíku v mašince, a po chvilce
                    rozestřela se pokojíkem vůně kávy.</p>

                <p>Nanynka vždycky dostávala první, tak i dnes.</p>

                <p>„Tu máš, holka, snídej,“ přinášela jí matka pouťový hrneček. „A tuhle máš kus
                    buchty od včerejška. Na odpoledne ty zbytky beztoho nestačí, na odpoledne upeču
                    čerstvou. – A pak tedy tu pokliď, když jinak nedáš, a potom sem přestěhujeme
                    tatíka, aby si zde dochruněl, a dáme do pořádku kuchyni. A pak se oblíkni a jdi
                    si, já už si ostatek pořídím.“</p>

                <p>Spraví-li něco pokažený rozmar dceřin, je to jistě setkaná s tím „jejím“, tak
                    počítala matka Kulichová. Tedy jen ať jde. A zmizí taky jí – matce – ta živá
                    výčitka z očí.</p>

                <p>Nanynka potom smejčila, utírala obrázky a zrcadlo, pátrala po každé pavučince,
                    zastrkala všecky kartány a krabice hluboko pod postele, a samým chvatem zahřála
                    se i ve studené kuchyňce. „Přestěhovaný“ otec Kulich dospával ještě v pokojíku,
                    když Nanynka byla se vším hotova, a táhlo silně na devátou, když oblékala
                    nedělní šaty.</p>

                <p>V podivném rozpoložení chystala se dnes na dopolední dostaveníčko. Jak vysvětlí
                    včerejší chování matčino? Neboť za noci i to hrozné pomyšlení jí připadlo, aby
                    nápadník její v zaskočení matčině nespatřoval zálud, dříve společně ujednaný.
                    Jak by mu cosi takového vymluvila? A zdali se od včerejška nerozmyslil, zdali
                    dnešní odpolední návštěvu neodepře? Rojilo se jí toho v hlavě, chuděrce, až jí
                    bylo pod nízkým stropem k zalknutí.</p>

                <p>Byla hotova a levicí pevně tiskla modlitební knížku, když přistupovala k matce,
                    aby jí ruku políbila.</p>

                <p>„S Pánembohem, maminko,“ řekla tiše. „A prosím vás, až tatínek pak odejde na
                    procházku, nezapomeňte všady hezky vyvětrat.“</p>

                <p>„Nezapomenu, Nany, jen pěkně jdi – a nezapomeň zas ty na očenášek za mě – a za
                    tatíka. Jdi – a zbytečně se nezdržuj, ať jsme raděj dřív po obědě, tak…“</p>

                <p>Nanynka již se otáčela ke dveřím.</p>

                <p>„A počkej, holka,“ zdrželo ji zvolání matčino skoro na prahu. „Když už čekáme
                    takovou vizitu, abych přecejc věděla, s kým máme čest. Kdopak je to, ten tvůj?
                    Od jaképak živnosti?“</p>

                <p>Nanynka již držela dveře za kliku. Obrátila se teď k matce pohledem neobyčejně
                    vážným.</p>

                <p>„Že jste se mne na to dříve nezeptala, maminko, než jste nás vystopovala. Všecko,
                    všecinko bych vám byla pověděla.“</p>

                <p>„Pro Pánaboha,“ rozdurdila se zas trochu matka. „Snad ho neubylo, že jsem se
                    opovážila promluvit? Jakýpak je to pán?“</p>

                <p>Nanynka pomlčela a pak řekla, jako by každé slovo ryla na desku:</p>

                <p>„Neubude ho, maminko, pravda. Ale není každý člověk stejný – a každý se na
                    všechno dívá svýma očima, ne vašima. Jindřich je učitel, maminko.“</p>

                <p>Matka otevřela ústa – – –</p>

                <p>Nanynka nevyčkávala. Dveře za ní zapadly.</p>

                <p>Matka Kulichová zírala na dveře, zírala, jako by tam dcera posud stála, a pořád
                    se jí ústa nezavírala.</p>

                <p>Učitel – opakovala si v duchu – učitel! Něčeho takového se nenadála. Pokud jen
                    tušila, že se kdosi Nanynce dvoří, hádala na řemeslníka. Když pak ho včera
                    spatřila, člověka tak úhledného, úpravného – a jak se k Nanynce měl –, povylezla
                    ve své domněnce výše a soudila na nějakého pána kancelářského, na něco od pera.
                    A tu třeba říci, že tato domněnka ji právě nepotěšila. Neboť řemeslník, nějaký
                    šikovný tovaryš, to byl pořád ještě nápadník Nanynce přiměřený. Takoví začínají
                    obyčejně s málem a mohou to hezky daleko přivésti. Pořád ještě má řemeslo zlaté
                    dno. Nějaký kancelářský však by se fatil k dceři nemajetného domovníka právě tak
                    dlouho, než by se jí nabažil, a pak by šel o dům dál, a třeba o celou ulici.
                    A proto si ho popadla, proto! – opakovala si teď v duchu. – Ale učitel! Ne, toho
                    by se ve snách nebyla nadála!</p>

                <p>Matka Kulichová popošla, otevřela dveře a podívala se na dvoreček. Zdálo se
                    nejinak, nežli že Nanynka číhá za dveřmi a že se teď na matku rozesměje na celé
                    kolo, jak ji na báň vyvedla. <ref>[16]</ref> Ale po Nanynce stopy nebylo.</p>

                <p>Pak je to pravda světitá, neboť Nany nelhávala, tolik o ní matka věděla. Všecka
                    zaražena sdělením dceřiným zavřela zas a teď už se nemohla ubrániti pocitu, že
                    včera večer opravdu vyvedla nějakou hloupost.</p>

                <p>„Pro Pánaboha, proto ona tak vyváděla!“ pomyslila si matka Kulichová všecka
                    zahanbena. „A Ježíš Marjá, odpoledne tu bude!“</p>

                <p>Všechno dohromady, co se tu ve chvilce na Kulišku sesypalo, musilo se na něčem
                    nebo na někom svézti. Bylo jí třeba, aby to ze sebe setřásla. – No ano, nač by
                    tu byl táta Kulich? Rozkročila se tedy matka Kulichová, otevřela hřmotně dveře
                    do pokojíku, chvátala k posteli, na níž sama byla přespala, popotáhla peřinu
                    a zamíchala něčím, co se pod ní jako kotě v košíku choulilo:</p>

                <p>„Vstávej, Kulichu, staframente – snad nebudeš chrunět až do poledne!“</p>

                <p>„Kerej pak čert zas – –“ ozvalo se mrzutě z peřin.</p>

                <p>„Žádnej čert! Abys vstával, Kulichu, povídám!“</p>

                <p>„A co tě mele?“ reptal probuzený. „Dyť eště není osum hodin!“</p>

                <p>„Ano – zejtra bude osum podruhé. Polez jen, starej, abych ustlala. Půl desáté –
                    a ty pořád ještě v peří! Kdyby tak někdo přišel –“</p>

                <p>„Kohopak by čert – prosím tě – –“</p>

                <p>„A kdypak bys přišel k obědu, když do poledne nevstaneš?“ potahovala Kuliška
                    peřinu níž a níže.</p>

                <p>Otec Kulich totiž chodil každé neděle dopoledne na pohár do výčepu. To byla jeho
                    výsada.</p>

                <p>„A pak potřebuju mandle a hrozinky do buchty,“ dodávala Kuliška. „Přineseš mi
                    to – a kousek kvasnic, a pak si jdi.“</p>

                <p>„Ty jsi trapidlo!“ vrčel Kulich žalostně, a jak se sbíral, aby slezl, všechny
                    kosti v něm praštěly.</p>

                <p>Nebylo ho mnoho ani do výšky, ani do šířky, a to ještě byl zahalen v starý šedivý
                    župan, v němž spával, aby ho zima nerozrazila, když musil v noci vstávati, aby
                    vrata odmykal.</p>

                <p>„Zaplať Pánbůh, že tě tak dalece mám na nohou,“ řekla Kulichová, když se manžel
                    konečně vzchopil. „Aby tě z postele páčil!“</p>

                <p>„Však taky by mě jinej nevypáčil,“ povzdychl manžel.</p>

                <p>Arciť, vypadal chudák proti své choti dost nepatrně. Z matky Kulichové byl by
                    vykrájel dva takové Kulichy.</p>

            </div>

            <div type="chapter">
                <head>9. Tady je!</head>

                <p>S obědem si matka dnešní neděle hlavy nepoláme, to si řekla hned ráno. Větší péče
                    vyžadují přípravy na odpůldne. Na polévku má kousek masa od včerejška – bez
                    kousíčku masa nemůže Kulicha v neděli nechat. A zvláště dnes, když se jedná taky
                    o jeho dobrý rozmar. A když mu na maso připraví sardelovou omáčku, je tatík na
                    polo ukrocen, poněvadž tu on k smrti rád. Potom udělá cezené nudle. To sice
                    nebyl jeho pokrm nejoblíbenější. Pokaždé, když je spatřil na míse, poznamenával
                    pichlavě: „Jen abych se neudávil nějakou kostí v nich!“ Ale když mu na ně
                    nastrouhá parmezánu, spokojí se i s nudlemi, neboť taky parmezán on k smrti
                    rád.</p>

                <p>A tak je s obědem po starosti. Ale už při něm uvaří si matka Kulichová uzené
                    plecko k večeři – a večer navaří čerstvých knedlíků k němu. Neboť se rozumí samo
                    sebou: když nápadník popije odpoledne kávy, nemůže hned utéci – ani by ho matka
                    nepustila – nýbrž posedí, zůstane až do večera, a pak i povečeří. A do kávy
                    upeče buchtu. Ale ne takovou obyčejnou, jako pekávala pro rodinu jindy. Dnes
                    udělá bábovku!</p>

                <p>Tak tedy měla matka Kulichová práce dost. Otec Kulich sice mručel, že není žádnou
                    děvečkou, aby snášel do kuchyně, čehož však jeho panímáma příliš nedbala. Na
                    její komando musil obstarati vše, čeho potřebovala, a pak mu řekla: „No, vidíš,
                    a pořád ještě jsi celý. A teď si teda jdi, ale pamatuj na Vrátila, ať brzy
                    pojíme. Po obědě si zase můžeš vyrazit, dnes ti dám konces na celé odpůldne. Ale
                    v šest budeš doma, pamatuj si. Možná, že někdo přijde.“</p>

                <p>„Co by u nás dělal!“ odbroukl tatík.</p>

                <p>„To je jeho věc. Ale ty se vrátíš.“</p>

                <p>Kulich už neodmlouval, že ho matka odpouští na celé odpůldne, bylo mu vzácnou
                    událostí. Obyčejně směl vyraziti teprve k večeru. A dobře, že mu to řekla už
                    teď. Smluví si ve výčepu partii bulky<ref>[17]</ref> na odpůldne. Ani mu
                    nevrtalo mozkem, odkud se bere manželčina velkomyslnost. Byl uvyklý dělati po
                    jejím. Neboť třebaže matka při každé příležitosti strašila Nanynku tatíkem,
                    pánem v domě byla ona. Kulich byl jakousi přízdobou domácnosti – a hlavou rodiny
                    byl toliko na konskripčním archu.</p>

                <p>Osaměvši dala se matka do práce. A když postavila na polévku, když zadělala na
                    bábovku a dala mísu s těstem na pecinku, aby hezky vykynulo, ustrojila se rychle
                    a spěchala z domu. Za nějakou půlhodinu se vrátila a nesla pod šátkem cosi
                    objemného, zavinutého v hedvábný papír, hodně provlhlý. Něco mokrého
                    přinášela.</p>

                <p>Zamkla za sebou dveře kuchyňky, aby byla jista před nevčasným vpádem, spěchala do
                    světnice, opatrně odvíjela hedvábný obal – a tu se objevila kytice. Kytice na
                    stůl! Zálibně ji matka otáčela, pozorovala květiny, přiváněla, až vykýchla, jak
                    si šimráním nos podráždila.</p>

                <p>„Budeš koukat, holka, jak já tvého znejmilejšího přivítám. – Osm šestáků! – Však
                    jiný by musil dát půldruhé zlatky. – Ano, kdybychom tam nechodili pro pugéty
                    z celého domu! – Stafra, Nany, hyacinty a růže – teďka růže! Ať má revanč za
                    svoje fialky – beztoho žes je nosila od něho!“</p>

                <p>Matka na zkoušku vložila kytici do vázy, kterou jí kdysi při stěhování nějaký
                    nájemník byl věnoval – arci byla nahoře trochu uražena, ale to se kytkou
                    zakryje. – Výborně to vypadá!</p>

                <p>Potom však ji šetrně vyňala, zavinula zase do papíru a vynesla na dvůr, do
                    dřevníku. Předně proto, aby tu v chládku zůstala svěží, ale hlavně aby ji
                    Nanynka nespatřila dříve, než spatřiti má. Matka Kulichová ráda překvapovala.
                    A když holka včera večer a v noci trpěla, ať má dnes radost.</p>

                <p>* * *</p>

                <p>Hodnou chvíli již byli u Kulichů po obědě a jen dámy doma. Tatík hned po jídle
                    vypáchl ze dveří, aby snad matku ještě v poslední chvíli její ranní
                    velkomyslnost nepřešla. Ani si nezdříml, jak v neděli činíval. A při jídle taky
                    dnes nereptal. Mlčky polykal cezené nudle, ale při tom stále otáčel nos po
                    kuchyni a nabíral si ho plný vůně uzeného, kterému tam v troubě měkce bylo
                    ustláno na kastrole zelí. Tušil, že mu večer kyne něco příjemného. –</p>

                <p>Bylo po druhé hodině.</p>

                <p>„Nanynko,“ řekla tu matka, „vezmi džbánek a přines čerstvé vody. Jdi dnes ke
                    Kalousovům, tam je ze všech nejlepší.“</p>

                <p>Ale jen proto poslala dceru dále, aby získala hodně času. A když botičky
                    Nanynčiny vyklapaly z průjezdu, jako vítr běžela do dřevníku. Než se Nanynka
                    vrátila, byl stůl v sednici pokryt červeným ubrusem kávníkem, ještě z výbavy
                    staré Kulišky, uprostřed stála váza s kyticí, vedle bábovka hojně cukrem
                    posypaná, a kolem toho tři šálky na kávu. Byl sice každý jiné velikosti a jiné
                    fazóny, ale byly to nejslavnější tři kusy matky Kulichové a každý měl zvláštní
                    svou historii.</p>

                <p>Když se Nanynka vracela, seděla již matka zas v kuchyni u plotny a mlela
                    kávu.</p>

                <p>„Tak, Nanynko,“ povídá, „dej džbán s vodou zatím do dřevníku – ale přikrej
                    pokličkou, ať do něho nic nenapadá – a pak postav na stůl sklenice na vodu. Na
                    ty jsem nevzpomněla.“</p>

                <p>O chvíli později vnášela Nanynka sklenice do světnice, ale málem že jich
                    neupustila, když spatřila kytici na stole.</p>

                <p>„Maminko drahá!“ vykřikla.</p>

                <p>„Ale to se rozumí, holka,“ přisvědčovala stará. „Ať tedy vidí, jak si ho vážíme,
                    a že víme, jak se hosti vítají.“ –</p>

                <p>Táhlo na třetí. Celá kuchyně byla naplněna horkou vůní kávy a sladkou vůní
                    vanilky. Ve světnici u okna stála Nanynka a vyhlížela k průjezdu. Bylo teplo
                    v pokojíku, avšak Nanynku chvílemi lehce mrazilo. Čím dále rafije minutová spěla
                    ke dvanáctce, tím větší rozčilení zmáhalo se dívky.</p>

                <p>Do nedávna byla tak spokojena v tomto skrovném příbytku rodičů. Dnes poprvé
                    ozvalo se v ní zcela určitě žehrání na osud, palčivá nespokojenost. S jakou
                    radostí by spěchala vstříc Jindřichu svému, kdyby ho mohla uvítati kdesi tam
                    nahoře, třeba v posledních dveřích druhého patra, ale přece v bytě, v bytě!</p>

                <p>Tiskla čelo na studené sklo a zraky její sklouzly na vlhkou, slizkou dlažbu
                    nádvoří. A tak se stalo, že pravý okamžik propásla a že pojednou zaslechla hovor
                    v kuchyni – a to známý a tak milý hlas.</p>

                <p>Zato matka Kulichová zůstala klidná a pevná a byla na stráži. Slévala kávu, ale
                    jedním okem stále hleděla do dvora. A když se jí náhle před skleněnými dveřmi
                    kuchyňky zatmělo, rázem byla u dveří a otvírala.</p>

                <p>„Moje úcta!“ zaznělo do kuchyňky hlasem tlumeným sice, ale nikoli ostýchavým
                    a bázlivým.</p>

                <p>„Pěkně vítám, vašnosti,“ a matka Kulichová ustupovala, aby host mohl vejíti.
                    Teprv teď na ni padaly jisté rozpaky. Aby se nějak zaměstnala, otírala ruce
                    o květovanou zástěru.</p>

                <p>„To nás tuze těší, vašnosti – a prosím, račte dále,“ pobízela hosta. „To bude mít
                    Nanynka radost!“</p>

                <p>„Slečna Aninka je doma?“ tázal se host, jehož hlas tuto v kuchyni zahlaholil již
                    plnějším zvukem.</p>

                <p>„A Ježíšku, vašnosti, kde by byla,“ hovořila matka horlivě, „když očekává tak
                    milou návštěvu?! Tu by teď z domu nedostal, kdyby jí nad hlavou hořelo.“</p>

                <p>Host se usmál. V tu chvíli otevřely se již dveře světnice a na prahu stála
                    Nanynka. Její zraky se mhouřily jako pod lehkým závojem ostychu, pravice
                    vztahovala se ku příchozímu, ústa skoro jen zašeptala:</p>

                <p>„Vítám vás, Jindřichu…“</p>

                <p>Mladý muž chápal se ruky dívčiny, stiskl ji, políbil štíhlé její prsty a vzpřímiv
                    se upřel pohled na dívku. Náhle však obrátil se zas k matce: „Ach, prosím za
                    prominutí! Jsem Jindřich Novák, podučitel na obecné škole.“</p>

                <p>„Povídala mi Nanynka ráno, vašnosti, povídala,“ ukláněla se matka Kulichová.</p>

                <p>Zase žmolila zástěru, rozpačitě se usmívajíc, jako by chtěla cosi říci,
                    a pojednou si dodala odvahy:</p>

                <p>„Račte dále, vašnosti,“ strkala hosta do světnice a kráčela za ním. „A já taky
                    musím prosit za odpuštění, že jsem to včera tak nemoudře vyvedla. Však jsem za
                    to od Nanynky dostala svůj díl – a obě jsme nespaly. Ale vašnost mně nesmí mít
                    za zlé, že jsem chtěla vědět, jaké to má Nanynka spády – matce to nesmí nikdo
                    zle vykládat, je tolik podloudníků, a kdo nemá dobrý oumysl, snadno opentlí
                    nezkušenou holku. Ale kdybych já se byla nadála, že vašnosti je pan
                    učitel – –“</p>

                <p>„Podučitel, prosím,“ opravil host.</p>

                <p>„– – to bych se nebyla opovážila a byla bych počkala, až vašnosti sám přijde –
                    a jistě bych se byla dočkala.“</p>

                <p>„Ano, dojista,“ přisvědčil host. „Ale je-li někdo povděčen, že jste nevyčkala, až
                    sám se osmělím, a že jste mateřským právem svým zakročila, jsem to já, milá,
                    drahá paní. Neboť jen tak se mi dostalo štěstí, že dnes již směl jsem překročiti
                    váš práh. Vždyť jsem po ničem tak horoucně netoužil – Andulka by mi to
                    dosvědčila.“</p>

                <p>„Je to opice!“ zvolala matka Kulichová. „A kdybyste věděl, vašnosti, jak se na mě
                    proto rozčepejřila!“</p>

                <p>„Maminko!“ ozvala se Nanynka, stydíc se trochu za matku i trochu za sebe.</p>

                <p>„Ano, vašnosti, matka je matka,“ pokračovala Kulichová rozehřívajíc se, „a třeba
                    byla jenom jako já. Ale jestli jsem si někdy přála být paní domácí, vašnosti,
                    tak je to dnes – ano, vašnosti, tak je to dnes, abych vám mohla říci: tuhle je
                    dcera, vašnosti, a tuhle je dům – račte si to vzít oboje!“</p>

                <p>Nanynka se zapálila nad hovorem matčiným, ale Jindřich Novák chopil se kostrbaté
                    ruky matčiny, stiskl ji upřímně a řekl:</p>

                <p>„Děkuji vám, drahá, milá paní.“</p>

                <p>„Ale teď se posaďte, vašnosti, a káva bude hned.“</p>

                <p>Matka Kulichová vracela se kvapně do kuchyně.</p>

                <p>Když za ní zapadly dveře, popadla Nanynka hosta za obě ruce, oči se jí
                    zalévaly:</p>

                <p>„Jindřichu, prosím vás, nehněvejte se!“</p>

                <p>Novák jí rozuměl.</p>

                <p>„Hněvat? Za to, že mne tak prostomyslně přivítala? Ani netušíte, Andulko, jak mi
                    ulehčila tento můj vstup k vám, dítě milé. Připadá mi, jako bych k vám už dávno
                    chodil. A vězte: kdybych vás byl uvedl do naší chýše doma, drahá moje nebožka
                    matka byla by vás vítala podobným způsobem, a já bych se proto docela nic
                    neostýchal. Víte, naše maminky vyrůstaly jinak a v jiném než my.“</p>

                <p>„Jindřichu, vy jste hodný hoch,“ zašeptala Nanynka, kladouc mu hlavu na
                    rameno.</p>

                <p>Mladík ji políbil na čelo.</p>

                <p>„A tuhle je kafíčko!“ hrnula se do světnice matka Kulichová, majíc plné ruce.
                    „A vy pořád ještě stojíte. – Tak tedy, Nanynko, pan učitel tamhle do
                        fodelu<ref>[18]</ref> a ty tuhle a já tuhle, tak!“</p>

                <p>Nanynka neměla času, aby oči osušila. Ale když k Jindřichovi přisunula talíř
                    s pokrájenou bábovkou, smály se zraky její na něj upřímnou radostí. Teď se jí
                    zdálo, že by ani nemohli seděti jinde než v této nízké a těsné světničce.</p>

            </div>

            <div type="chapter">
                <head>10. Vystupuje otec Kulich</head>

                <p>Stalo-li se někdy, že se Jindřich Novák na dostaveníčko omeškal, jakou
                    nepřečkatelnou dobou bývala Nanynce každá taková čtvrthodina! A do jaké věčnosti
                    prodlužovala se jí, v pochybách tonoucí, přijde-li, či nepřijde. Dnes tu seděl
                    od tří hodin, a když se Nanynka maně podívala na švarcvaldky blíže kamen, skoro
                    užasla a zároveň se zachvěla lítostí. Táhlo na šestou – za chvíli se vrátí otec
                    Kulich. Skoro plné tři hodiny sedí tu již milovaný hoch, a jí to uteklo jako
                    chvíle. Vrátí se tatínek – a veta po tom krásném, důvěrném dýchánku.</p>

                <p>Kdyby se zítra nebo kdykoli později Nanynky kdo otázal, o čem všem v tu neděli
                    hovořili, nebyla by dovedla pověděti. Slyšela jen Jindřicha, pozorovala při tom
                    i matku, jak nábožně hosta poslouchá, očí z něho nespouštějíc, a srdce její
                    plnilo se pýchou. Takto, jako její Jindřich, sotva kdo by na ráz byl
                    zvítězil.</p>

                <p>Chvílemi nastaly i delší pomlčky, kdy Jindřich snad úmyslně ztichl, slyše jen
                    svůj hlas a chtěje dopřáti i ženštinám, aby promluvily. Matka však neodvažovala
                    se příliš, aby zasáhla v hovor, dobře cítíc, že tomuto řečníku nestačí,
                    a Nanynka přemýšlela o tom, co Jindřich právě pověděl. Ani nechtěla rušiti
                    chvíle ticha. Připadalo jí, že celým tím skrovným prostorem vane cosi naprosto
                    jiného než jindy, cosi skoro posvátného. Touto první návštěvou Jindřichovou
                    vnikl sem jiný, nový život, zvuk hlasu jeho naplnil jizbu něčím nebývalým, ale
                    nad pomyšlení radostným. Možno, že sem Jindřich přijde ještě mnohokrát, ale již
                    nikdy nebude to chvíle tak slavná, památná a povznášející jako dnes. Nikdy již
                    se nevrátí, co dnes provází tuto jeho návštěvu. Touto první jeho přítomností –
                    zdálo se Nanynce – jest jako vysvěcena malá, těsná ta domácnost, která ještě
                    několik minut před jeho příchodem zdála se jí tak bídná, skoro opovržení hodna,
                    a naplňovala ji steskem po čemsi neznámém, novém a lepším, kde by hocha svého
                    mohla důstojně přivítati. Ne, teď již nepřála si toho. Jindřich vstoupil,
                    nejevil žádného zklamání a nemilého překvapení, ocitoval se tu jako doma. Malý
                    ten brloh rozjasnil se.</p>

                <p>A když se Jindřich po nějakém odmlčení poznovu rozhovořil, plynula slova jeho tak
                    nenuceně, že v Nanynce srdce rozkoší poskakovalo. Do nekonečna byla by mu
                    naslouchala. – A tu pojednou bezmála šest hodin, přijde otec, a krásná ta chvíle
                    zimní neděle je ta tam, aby se již nikdy nevrátila.</p>

                <p>Ať jí kyne v budoucnosti cokoli – prodloužení této vzácné, důvěrné zábavy
                    s Jindřichem byla by chtěla vykoupiti polovinou života, který beztoho všecek
                    náležel jen jemu, Jindřichovi. O tom již byla nadobro přesvědčena. Zatím ze
                    všeho zbude jen vzpomínka.</p>

                <p>Do dneška soudila, že zná dobře matku svou, skrz naskrz. Ale přítomnost
                    Jindřichova i starou matku jí objevila v novém světle, odhalila nové stránky
                    její povahy. Ani stopy tu nebylo po mrzutosti, která ji tak často v těch
                    denních, všedních trampotách naplňovala i na celé okolí působila. Dnes
                    rozjasnila se tvář matčina a zraky jí hořely vnitřní blažeností. Dívala se na
                    Jindřicha nejen s výrazem obdivu, ale i lásky, s výrazem, jakého ještě nikdo
                    z cizích lidí nebyl účasten, pokud Nanynka pamatovala. Ba, Nanynka se
                    rozpomínala, zda někdy na ní spočinul tak něhyplný pohled matčin, jako nyní na
                    Jindřichovi. Ale v duši své ani nezažehrala, naopak – srdce jí plesalo.
                    Vítězství Jindřichovo jest jejím vítězstvím.</p>

                <p>Ale švarcvaldky zahrkaly, chystajíce se odbíti šestou, a potom se vrátí otec.
                    Kouzlo, jež se vznáší nad tímto trojlístkem, bude přerušeno. Neboť otec je zas
                    docela jiného rázu než matka.</p>

                <p>Chraplavě, vrzavě odbíjely hodiny šestou.</p>

                <p>Tu Jindřich sáhl i po svých kapesních hodinkách a s výrazem rozpaků, že tak
                    dlouho tu pobyl, vzchopil se, aby se poroučel.</p>

                <p>„Kampak, pane učiteli?“ zvolala matka Kulichová.</p>

                <p>„Račte prominouti, musím již – vždyť jsem vás připravil o celé odpůldne.“</p>

                <p>„Připravil, pane učiteli?“ volala matka. „Božínku, vy jste nám připravil náramnou
                    radost a způsobil nám takovou neděli, jaké jsme dávno neměli – jakživi neměli,
                    co pamatujeme! Kdožpak jakživ k nám zabloudil! Ale teď – a tak najednou! Vždyť
                    přijde tatík – a toho taky musíte vidět, pane učiteli, a on musí vidět vás. Ten
                    by nám dal, že jsme vás pustily. Vždyť jsem mu řekla, aby přišel o šesté –
                    a když řeknu, tedy přijde…“</p>

                <p>A matka Kulichová vyběhla ze světnice, jako by se chtěla podívat, jde-li už
                    tatík.</p>

                <p>Jindřich pohlédl na Nanynku.</p>

                <p>„Ví pan otec – – –?“</p>

                <p>„Ne, Jindřichu, ještě neví,“ skoro jen šeptem řekla Nanynka. „Ale právě proto
                    musíte ještě počkat – –“</p>

                <p>„A nebude se tatínek hněvati, že mu poruším jeho domácí pořádek?“ tázal se
                    Jindřich.</p>

                <p>„Jak by se hněval, Jindřichu,“ vyvracela Nanynka obavu milencovu. „Ostatně – vy
                    tatínka neznáte – a prosím vás, nepozastavujte se nad ledačím, co uslyšíte.
                    Mějte strpení.“</p>

                <p>„Ale Aničko,“ řekl Jindřich, „jaké strpení? Tatínek je tatínek – ať je, jaký
                    chce, na něm jest, aby měl strpení. Nepřeje snad něčemu?“</p>

                <p>„Ach ne, Jindřichu,“ odpovídala Nanynka rozpačitě. „Ale víte, on je tak docela
                    jiný než my – i než maminka. Víte – tak ze starého vydání – –“</p>

                <p>„Nemějte starostí, Nanoušku,“ chlácholil Jindřich, „však se dorozumíme.“</p>

                <p>A pojav dívku něžně za hlavu, políbil ji. </p>

                <p>„Jindřichu!“ vydechla Nanynka. „Na dnešní neděli do smrti nezapomenu!“</p>

                <p>„Dítě milé,“ odpovídal Jindřich, „nám kyne ještě mnoho krásných nedělí.“</p>

                <p>V tu chvíli vrzly dveře v kuchyňce a houně na podlaze zašárala.</p>

                <p>„Tady mě máš, matko,“ zavrčel kostrbatý hlas. „Ale poslední labetu<ref>[19]</ref>
                    jsem jim tam musil nechat –“</p>

                <p>Nebylo rozuměti, co odpovídá matka Kulichová, jak tlumila hlas, ale bylo to jistě
                    napomenutí, aby se tatík mírnil, a nejspíš taky upozornění, že nejsou doma sami,
                    že tu je host.</p>

                <p>„Kdepak?“ zněla otázka Kulichova.</p>

                <p>„No tak jen pojď, starouši – – –“</p>

                <p>Dveře do světnice se otevřely a matka Kulichová posunovala přes práh manžela.</p>

                <p>Ať si Jindřich Novák maloval otce Nanynčina, jak chtěl, představa jeho jistě se
                    nesrovnávala se skutečností, jak se tu před ním zjevila.</p>

                <p>Do světnice vstupoval muž neveliký v zelenavém kalmuku<ref>[20]</ref>
                    a v širokých kostkovaných nohavicích, které hrály všemi barvami skoro jako
                    skotská suknice. Bylo zřejmo, že kalmuk ani spodky nebyly šity na otce Kulicha,
                    ale že se na něj dostaly nevyzpytatelnými cestami, kterými někdy putují všeliké
                    kusy oděvu z těla na tělo, než je zub času na dobro sežere. Možná, že tyto
                    svrchky odložil kdysi a starému Kulichovi věnoval některý nájemník, když minul
                    čas jejich módy, možná taky a pravděpodobnější bylo, že je kdesi v „Jerichu“
                    čili páté čtvrti pražské vyhlédly bystré zraky matky Kulišky, která pečovala
                    o výstroj chotě svého. Neboť Kulich jakživ nedovedl na sebe něco koupiti,
                    přiměřenou věc vybrati. „Přiměřenému“ sluší tu rozuměti tak, že otec Kulich byl
                    ve věku, kdy mohl nositi již vše, co mělo rukávy nebo nohavice, bez ohledu na
                    nějakou parádu, a že u matky Kulichové při nákupu rozhodovala vždy a nejprve
                    cena zboží. Otci Kulichovi bylo lhostejné, v čem chodí, jen když mohl z domu.
                    Nosil spokojeně, do čeho jej žena oblékla. Manželka jeho pak se zvláštní zálibou
                    vyhledávala nebo zvláštní náhodou padly jí vždy do rukou svrchky, které se
                    vyznačovaly buď neobyčejnou nějakou fazónou, nebo výrazným zbarvením, nad nímž
                    by se nebyl pozastavil jen člověk nevidomý.</p>

                <p>Snad – ale arci a s výhradou pravíme tu: snad – tedy snad měl tento výběr matky
                    Kulišky příčinu v jakési dávné a přes všechno pátrání nedosti nám jasné
                    a vysvětlené příhodě, kdy se otec Kulich, tehda na letech ještě mnohem mladší,
                    asi na dva dny ztratil a skoro již byl pokládán za nezvěstného. Přece pak ho
                    vypátrala uděšěná choť v jednom výčepu ve třídě Vyšehradské. Objevilo se, že
                    Kulich, nemaje právě při sobe orientačního plánu Prahy, vyšel o dva dny dříve
                    z jiného výčepu a dal se směrem zcela opačným, než jakým by byl dospěl domova.
                    Na té cestě potkal ještě několik výčepů, v každém se zastavil a vždy neomylně
                    seznal, že pořád ještě není doma. Tak se dostal až pod Vyšehrad. – Všechny
                    poptávky choti jeho pak byly tehda marné, ježto nemohla uvésti žádného
                    „zvláštního znamení“, dle něhož by kdokoli byl zjistil, který z oněch
                    bezpočetných občasných návštěvníků veškerých výčepů až do třídy Vyšehradské by
                    byl panem Kulichem. A po této příhodě tedy – prý – obmyslila a dále obmýšlela
                    chotě svého zvláštním znamením, s kterým se ztratiti nemohl, ačkoli, jak je
                    zjištěno, Kulich už nikdy nevypadl z domácnosti své na celé dva dni. Takto
                    poznamenán, vždy by se byl Kulich brzy octl v náruči své milované ženy, neboť
                    stačilo říci: Neviděli jste člověka ve špenátovém kabátě a v chrpových
                    nohavicích, se žemlovým kloboukem na hlavě? Jak řečeno, podobné sestavení barev
                    byl by mohl přehlédnouti jen člověk nevidomý nebo pro barvy slepý.</p>

                <p>Tak tedy, v důsledku řečeného opatření matky Kulichové, na kterém pak setrvávala
                    už jen ze zvyku, zjevil se i tentokráte otec Kulich v úboru, jenž nepochybně
                    a neklamně musil podrážditi zrakové nervy i lidí dosti otupělých. V tom se
                    ztratiti nemohl. Stačilo jen zeptati se na „skotské nohavice“ – a jistě půl
                    Prahy bylo by šlo po určité stopě, po kalhotách sveřepě kostkovaných, až by
                    v nich byli našli milého pana Kulicha.</p>

                <p>Ale jak pověděno, něco takového již se nemohlo ani státi. Mělť otec Kulich dávno
                    za zády bouřlivé mládí své a krom toho prý matka Kulichová – tehda arci ještě
                    mladá panička v nejlepší síle – objasnila mu své stanovisko tak výrazně
                    a důrazně, že manžel Kulich si umínil do smrti nejdelší je v paměti podržeti.
                    K čemuž tedy sluší dodati, že pak na celý život nebylo muže, kterýž by byl tak
                    řádně a svědomitě dodržoval hodiny jako pan Kulich.</p>

            </div>

            <div type="chapter">
                <head>11. Otec Kulich nic nenamítá</head>

                <p>Jindřich Novák rázem, jediným pohledem přelétl postavu nastávajícího tchána
                    svého – jediným pohledem ji takřka zhltl, a tím taky ji vtiskl do paměti své
                    k nezapomenutí. V tom celku a v úboru, v jakém tu právě před ním stál, poznal by
                    ho již mezi tisíci lidmi, kdekoli by se s ním setkal, a vždy by si řekl: Tohle
                    je starý pan Kulich, tatínek mé Andulky. A když ho měl takto v paměť otištěna,
                    počal se teprve obírati jednotlivostmi a podrobnostmi jeho zjevu.</p>

                <p>Kalmuk byl příliš volný, škotské kalhoty příliš plandavé a plné záhybů podélných
                    i příčných, z čehož Novák neomylně usoudil, že otec Kulich je kostry drobné,
                    útlé, a že celá jeho tělesnost neoplývá nadbytkem tuku. Rukávy kalmuku byly
                    značně dlouhé, že z nich vyčnívaly jen konečky prstů Kulichových, červených
                    a paličkovitých. Krk byl tenký, protáhlý, a na něm seděla hlava malá, pokrytá
                    vlasy ještě dosti hustými, kučeravými, barvy velmi neurčité – vlastně barev
                    neurčitých. Neboť ač se zdály šedivými, hrály poněkud i do plava a do zelena,
                    a nesnadno bylo uhodnouti, jakým původně se honosily zbarvením. Snad bývaly
                    ryšavé, jako kníry, které v celku houževnatě udržovaly barvu leštěné mědi a jen
                    konečky jejich byly nazelenalé. Jiných vousů otec Kulich neměl. Holil se vždy
                    v sobotu večer velmi svědomitě a nešetřil při tom krve. Tvář jeho každé neděle
                    byla plna nových „škrtů“, sotva přes noc zajizvených. Zaviňovala to nejen
                    břitva, kterou obtahoval na staré kožené kšandě, ale i nerovná půda tváře jeho,
                    plné všelikých vrásek a prohlubní. Nebylo divu, že tu i tam břitva zajela
                    a sebrala i kousek kůže. Ale starý Kulich nebyl ani příliš choulostivý, ani
                    žádný parádník. Z počátku, před lety, posmíval se mu bradýř z protější strany
                    ulice, Švarc, že vypadá vždy v neděli jak anatomický preparát, čemuž však otec
                    Kulich brzy ulomil hrot. Roznesl po všech výčepech v okolí, že jej holí právě
                    ten zlomyslný bradýř, – a soused Švarc se svými posměšky umlkl, když prohrál
                    žalobu na Kulicha pro urážku na cti. Ještě sluší dodati, že nos Kulichův nebyl
                    ani řecký, ani římský, nýbrž spíše poněkud baňatý, že měl Kulich sivé oči a nad
                    očima hrozivé houštiny šedavého obočí. Přesto celkový jeho výraz byl mírumilovný
                    a jako „zapomenutý“. Zvláště za hovoru chvílemi rychle mžikal očima, jako by se
                    honil za nápadem, jejž právě chtěl pronésti.</p>

                <p>Takový byl otec Kulich. Jenom snad ještě pro úplnost: v mládí svém býval
                    klempířem. Řemeslo však zapomněl na vojně, kde strávil osm nejkrásnějších let
                    života, a to jako forejšic čili důstojnický sluha. Tato hodnost vojenská byla mu
                    dokonalou průpravou pro jeho pozdější povolání životní, pro domovnictví.</p>

                <p>Vstoupil teď do jizby a nejevil ani za mák překvapení, že vidí neznámého. Ač
                    neměl o spádech Nanynčiných potuchy, domyslil se, z jaké asi příčiny neznámý
                    člověk přišel. Obrátil se k choti a pronesl otázku:</p>

                <p>„Tenhle pán – –?“</p>

                <p>Matka Kulichová otřela ruce o zástěru a s výrazem úcty i pýchy a laskavosti
                    mateřské odpovídala:</p>

                <p>„Pan učitel Novotný, starouši – –“</p>

                <p>„Novák, prosím,“ opravil Jindřich.</p>

                <p>„To by venkoncem bylo jedno,“ řekl otec Kulich, „jen když hodnej člověk. A jak
                    to, že pan Novák – –?“</p>

                <p>Paní Kulichová neodpověděla. Tím výmluvnější však byl její pohled, jímž zaletěla
                    k dceři Nanynce.</p>

                <p>Manžel se podíval na dceru, na Nováka, a řekl jen: „Mhm!“</p>

                <p>Domněnka jeho byla matčiným pohledem potvrzena.</p>

                <p>Po tomto stručném projevu mávl pravicí vzhůru, setřásaje tak rukáv níže, aby
                    uvolnil a hostu podal ruku.</p>

                <p>Novák ji starému pánu upřímně stiskl a potřásl jí.</p>

                <p>„Pokládám si za čest, že vašnost poznávám,“ řekl při tom.</p>

                <p>„Stejným pádem,“ odpovídal Kulich, „stejným pádem. Račte odpustit, že vytrhuju,
                    ale matka povídala, abych v šest přišel. Musil jsem opustit poslední labetu –
                    však jim ji nenechám. A račte se zas posadit, vašnosti, jako doma. – Ale kalmuk
                    slíknu, matko, je tu horko.“</p>

                <p>„Snad by si netento – starouši,“ napomínala matka, „když máš hosta!“</p>

                <p>„Už jo, matko,“ hovořil Kulich, svlékaje kabát. „Dyť mám čistou nedělní košili,
                    a host přišel venkoncem za Nandou, a ne za mnou. Ostatně se může taky
                    slíknout.“</p>

                <p>Nanynka se rozpaky zardívala až po uši. Její obavy se splňovaly. Chování otcovo
                    sotva vzbudí v Jindřichovi dojem příznivý.</p>

                <p>Ale Novák, pozoruje rozpaky dceřiny, stiskl jí úkradmo ruku a usmívaje se
                    pošeptal jí: „Váš tatínek je výborný muž, Aničko! To je člověk bez
                    přetvářky.“</p>

                <p>„To je!“ povzdychla Nanynka, a bylo zřejmo, že by si přála, aby se tatínek v této
                    chvíli přece trochu přetvařoval.</p>

                <p>Otec Kulich zatím vylezl ze svého kalmuku, který na něm vypadal skoro jako
                    potápěcí zvon, a teď na něm zazářil jiný kus oděvu – vesta, kteráž zvláštností
                    a pronikavostí barev svých úspěšně závodila s nohavicemi, ba vítězně je
                    překonávala. Bylať urobena ze srstnaté látky hedvábného lesku, napodobující kůži
                    bengálského tygra. Ale vlastně každý tygr byl by před touto vestou zahanben
                    schlípl uši a zatáhl ohon. Na oranžové půdě šlehaly příčným směrem hnědé a černé
                    hadovité paprsky jako plameny. V podivuhodném tomto žíhaném krunýři vypadal
                    Kulich jak „ohnivý muž“ z cirku nebo zvěřince. Na všechen způsob celý jeho
                    exotický úbor předstihoval bujnou obratnost malířů, kteří vyrábějí plakáty pro
                    varietní a kouzelná divadla.</p>

                <p>Otec Kulich pověsil kalmuk „na komín“, totiž na dvířka otvoru pro vymetání sazí
                    vedle kamen, a přisedl ke stolu na židli, na níž dříve byla seděla jeho choť.
                    Když dosedl, skoro se utopil pod stolem; zbyla ho malá hromádka nad stolní
                    deskou.</p>

                <p>„Zdá se mně,“ řekl, když dosedl, „že nám naše matka chystá něco na zub. Cejtil
                    jsem vedle v kuchyni jakousi člověčinu – zdá se mi uzené se zelím.“</p>

                <p>„Abys ty necejtil!“ ozvala se rozmarně matka Kulichová, která nechala dveře do
                    kuchyně nedovřené, aby aspoň zdaleka byla účastna zábavy ve světnici. „Chvíli
                    ještě počkáš, až se dovaří knedlíky.“</p>

                <p>„A Nanda zatím by mohla doskočit se džbánem pro nějaké pivo,“ pokračoval Kulich.
                    „U Čejků před chvíli naráželi.“</p>

                <p>„Nestarej se, tatínku,“ ozývala se z kuchyně Kuliška, „už je doma – láhvové.“</p>

                <p>Všechno tedy bylo opatřeno, následkem čehož otec Kulich obrátil pozornost
                    k hostu.</p>

                <p>„Tak, tak, tedy učitelskej, vašnosto? – A jste už pro sebe?“</p>

                <p>Jindřich Novák nerozuměl ihned. A tatík doplňoval:</p>

                <p>„Jako máte-li už vlastní školu?“</p>

                <p>Chvilečku hleděl Novák na starého zkoumavě, chápe-li dobře smysl otázky, totiž
                    je-li snad už řídícím, a pak řekl:</p>

                <p>„Mám slíbeno, že letos budu jmenován definitivním, pane Kulichu. Ale na místo
                    řídícího si hezkých pár let počkám.“</p>

                <p>„Mhm,“ řekl Kulich, jako by se na cosi rozpomínal. „No, učitelství je venkoncem
                    jistej chleba, dyž je vůbec. Ale s tou mládeží je asi zlosti. Je to náramná zběř
                    nekáraná! – Aspoň v naší ulici – to je pádeř lotrovská!“</p>

                <p>„Mnoho záleží na rodičích,“ poznamenal Novák.</p>

                <p>„Rodiče?“ řekl Kulich. „Taky někdy holota. Aspoň v naší ulici. Onehdá takový
                    šibeničník roztřískal hokynáři vedle okno, hokynář ho dopadl a natřel mu slechy.
                    Ale měl jste vidět, jak na něj přiběhli rodiče a co mu vyváděli. – Já bych kluci
                    enšpíglové pozavíral na noc do sklepa a rodiče na policii za katr. Je špatná
                    supernace na všechno!“</p>

                <p>Projeviv takto aspoň díl svých zásad vychovatelských, zadíval se Kulich do
                    prázdna, jako by stíhal nevyjádřenou myšlenku, a po chvilce dodal:</p>

                <p>„Já bych neměl náturu na učitelství.“</p>

                <p>Novák posečkal okamžik, propoví-li staroch ještě něco, a poznamenal pak:</p>

                <p>„Je k tomu třeba mnoho trpělivosti.“</p>

                <p>„Trpělivosti, vašnosto?“ vyhrkl Kulich krom obyčeje rychle. „Ví-li někdo, co je
                    trpělivost, jsme to my, panečku. Nebo nájemníci, pane – (Kulich se přiklonil
                    k Novákovi, jako by mu svěřoval tajemství) – nájemníci jsou někdy taky branže –
                    aspoň v téhle naší ulici.“</p>

                <p>Bylo zřejmo, že ulice, jíž svůj život zasvětil, otce Kulicha málo v čem
                    uspokojuje. Snad že jen jediný výčep Čejkův mu plně vyhovoval, a ten vlastně byl
                    už za rohem.</p>

                <p>Bylo tedy patrno, že má Kulich o věci názor ustálený, a Jindřich Novák nehodlal
                    nikterak míněním starého pána otřásati a vůbec debatu rozpřádati. Čekal jenom na
                    vhodnou přestávku, aby panu Kulichovi pověděl, co ho sem přivedlo, a požádal,
                    aby jeho ucházení o Nanynku bylo příznivě přijato. Ale než promluvil, svezly se
                    zraky otcovy z Nanynky na Nováka a staroch řekl:</p>

                <p>„Tak vy jako smejšlíte na naši Nandu, vašnosto? – No, pročpak ne. Holka je
                    v letech, že se vdávat může – a vy taky máte vojnu z krku – aspoň tak
                    počítám.“</p>

                <p>Matka Kulichová v kuchyni zaměstnávala se sice svědomitě večeří, ale přece dávala
                    pozor na každé slovo, a teď byla jako na trní, že tatík tak neočekávaně uhodil
                    na jádro věci. Jen – pro Krista pána – aby nevypleskl nic nemoudrého, aby milého
                    nápadníka nějak nezalekl. Zdálo se jí nanejvýš na čase, aby zakročila. Honem
                    tedy odtáhla hrnek s knedlíky z kola, aby jí nepřekypěl, a popadnuvši nějaké
                    příbory, spěchala s nimi do světnice. A tu, kladouc nože a vidličky na stůl,
                    řekla k dceři:</p>

                <p>„Abys prostřela bílý ubrus, Nanynko, a všechno přichystala – knedle se
                    dovářejí.“</p>

                <p>Potom drcla loktem do manžela a pošeptala mu:</p>

                <p>„Počkej s tím, starouši, až po večeři. Vždyť vlastně nevíš, co a jak pan
                    učitel – –“</p>

                <p>Ale Kulich nenáležel k lidem, kteří se zarazí, že snad promluvili nevčas. A bez
                    ohledu, že matka šeptá, pronesl hlasitě a důrazně:</p>

                <p>„Jakpak bych nevěděl, matko? Že nejde za tebou, je docela jistotné – mě venkoncem
                    taky jakživ neviděl –, tak tedy zbejvá Nanda. A před večeří jako po večeři.
                    Myslíš si, že o ženění člověk nemůže mluvit na lačný žaloudek? No mám pravdu,
                    vašnosto?“</p>

                <p>„Dojista, pane Kulichu,“ řekl Novák, chápaje se pásma starochem načatého,
                    pohlížeje s úsměvem na pýřící se Nanynku a sahaje po její ruce. „Tedy docela
                    stručně, vážení páni rodičové: mám slečnu Aninku rád – máme se rádi oba a chceme
                    se vzít, jak jen okolnosti dopustí. A to může býti snad již letos, a snad již
                    o prázdninách, jestliže svolíte a nebudete míti proti mé osobě námitek. Mám
                    Andulku tak rád – tak rád, drahá paní maminko a vážený pane otče, a mojí pevnou
                    a nejlepší vůlí jest, aby byla šťastna a spokojena. Dáte mi ji tedy? Smím k vám
                    přicházeti?“</p>

                <p>Již při prvních slovech rozdrkotala se matce Kulichové brada jako v zimnici, oči
                    se jí zaplavily. A když Novák dokončil, tekly jí slzy proudem. Sepjala ruce jako
                    k modlitbě, honem však sáhla po zástěře, aby slzy utřela, a v hrdle jihlo jí,
                    když rozechvělým hlasem promluvila:</p>

                <p>„Pane učiteli – drahý pane –, kdopak by odporoval, když cítí, že s vámi dítě
                    dojde štěstí! Aby jen Pánbůh dal, abyste v ní našel, co hledáte – jako matka
                    musím jen říci, že je Nanynka dítě dobré a nezkažené. A jak vás má ráda, to jsem
                    viděla včera večer a v noci.“</p>

                <p>Teď uchvátila Nanynku a objímala ji a líbala, div ji nezadusila. Potom skromně
                    a skoro s ostychem podávala ruku Novákovi. A když nápadník tvrdou a netvárnou tu
                    ruku povznesl k ústům a políbil, skoro zděšena mu ji utrhla a vykřikla:</p>

                <p>„Ježíš Marjá, pane Nováku, to ne! Toho nejsem hodna!“</p>

                <p>„Seš matka, mámo,“ pronesl moudře otec Kulich, „a máš ruku poctivou – a jeho to
                    nezabije. – A já, vašnosto, taky souhlasím.“</p>

                <p>Po svém kalmukovém zvyku natřásl si otec Kulich rukáv košile a podal Novákovi
                    pravici.</p>

                <p>„Po staročesku, vašnosto,“ povídal, „stisknout a potřást. – Budete mít holku
                    dobrou, žádnou couru. A nás dva – (ukázal na sebe a na ženu) – si neberete.“</p>

                <p>Nanynka se rozplývala v pláči. Novák beze slova chopil ji za obě ruce a střídavě
                    je povznášel ke rtům a pokrýval polibky.</p>

                <p>Táta Kulich nevypadl z míry. Zarachotil trochu židlí, jako by pro ni hledal
                    pevnou půdu, a hledě na ženu, tonoucí v blaženém pláči, hovořil sebevědomě
                    a přesvědčivě:</p>

                <p>„Tak vidíš, matko, že to šlo taky před večeří! – Ale teď už ty knedlíky vylov
                    a přines uzené, ať nás dýl nedráždíš. Venkoncem snad i vašnosta má hlad!“</p>

                <p>„Už, už, starouši!“ a blažená matka Kulichová chvátala do kuchyně.</p>

            </div>

            <div type="chapter">
                <head>12. Kterak otec Kulich rodinu překvapil</head>

                <p>Bylo po večeři – a Jindřich Novák si oddechl. Neboť dnes poprvé šel za nevěstou
                    a poprvé tedy „v rodině“ večeřel. Potýkal se do dneška s ledačím a mnohou nesnáz
                    v životě překonal, ale teprve dnes poznal, jaký silácký kus práce by znamenalo
                    překonati večeři v rodině milované dívky, kdyby se neobrnil veškerou
                    statečností, aby odolal pobízení nejen dobré matky Kulichové, ale i milé
                    Nanynky. Ba, v tomto turnaji by Novák nadobro byl padl, neboť panímáma
                    nespokojila se pouhým pobízením, nýbrž usuzujíc, že odpírání hostovo vyplývá jen
                    z pouhé ostýchavosti a skromnosti jeho, nakládala mu vlastní rukou na talíř.
                    A teprve když matka na chvilku pozornost od něho odvrátila, nebo dokonce do
                    kuchyně odskočila, vymáhal si Novák snažnými prosbami na Nanynce, aby ho zas
                    přílišného nadělení zbavila, přebytek mu odebrala.</p>

                <p>Moudřeji než manželská jeho polovice počínal si otec Kulich, třebaže se v tom
                    skrývalo i trochu zdravého sobectví.</p>

                <p>„Tak tedy mějte rozum, ženské, a nenuťte vašnostu!“ napomínal ženu i dceru. „Víc
                    člověk nepojí, než se do něho vejde!“</p>

                <p>A pošilhávaje po přeplněném talíři Novákově, dodával:</p>

                <p>„A žádné neštěstí, zbude-li vám něco. Zítra to ohřejete a máte oběd.“</p>

                <p>Potom se obrátil přímo k hostu a pronesl k němu malou radu pro život:</p>

                <p>„Nebo to si pamatujte, vašnosto, až jednou budete sám hospodařit, dvě věci na
                    světě jsou lepší ohřívané než čerstvé: to je příkladně tuhle uzené se zelím
                    a s knedlíkem – a pak skopová kejta. Ale kdypak my, už jsme neviděli skopovou
                    kejtu!“ dodal žalobně.</p>

                <p>Matka Kulichová pocítila hrot výčitky ve slovech mužových, ale před Novákem
                    nebylo na čase, aby choti odpověděla, jak by byla učinila beze svědků. I nutila
                    se do rozmaru, když pronášela:</p>

                <p>„No ano, stanouši, chceš-li se na ni jen podívat, zastav se u řezníka. Ale teď
                    rostou skopové kejty jen pro pány domácí. Ani u huntýře<ref>[21]</ref> se na ni
                    nesmíš zeptat, holenku.“ –</p>

                <p>Posléze tedy bylo po večeři.</p>

                <p>Teď otec Kulich, zapiv poslední sousto a utřev ústa, vzchopil se, popošel ke
                    skříni, v níž byly sklenice všelikých tvarů, porcelán a jiné památnosti rodinné,
                    sáhl po nějaké nádobce a vrátiv se, postavil ji na stůl. Byly v ní doutníky
                    nestejné délky i tloušťky.</p>

                <p>„Zapalte si, vašnosto. Po dobrém soustě dobré cigárko!“</p>

                <p>„Kouřívám sice taky, pane Kulichu,“ řekl Novák, „ale nerad bych tu dámám na noc
                    zadýmal.“</p>

                <p>„Beze všeho oslejchání, vašnosto,“ nutil Kulich. „Však si vyvětrají. – A tohle
                    nejsou kupované, to jsou darované. Tak časem někdo z domu se praští přes kapsu,
                    dá mi doutníček. Ale to není zboží na všední den, ty já schovávám na svátek –
                    a dnes máme svátek. Viď, Nando?“</p>

                <p>Po těch slovech otec Kulich taškářsky se usmál, což u něho bylo vzácností,
                    a mrskl očima po dceři skoro hlasitě. Nanynka se zarděla a rychle podávala svému
                    Jindřichu krabičku sirek, aby tak šelmovství otcovo zastřela. Taky matka se
                    tvářila, jako by neslyšela a neviděla, chrastila sklenicemi, horlivě je
                    dolévala, potom přisedla ke stolu.</p>

                <p>Jindřich Novák již vypouštěl první tenké mráčky z doutníku a hleděl za nimi, jak
                    se rozplývaly. Otec Kulich nemírnil se tak. Zalehl do svého jako plným měchem
                    a vybafl mrak, že se pod lampou na chvíli zatmělo.</p>

                <p>Čtyři tu seděli kolem stolu a bylo zjevno, že nadchází chvíle, které se Novák
                    nejvíc obával. Chvíle po sytém najedení, jaksi po vyčerpání hlavního programu
                    večera, bývá i ve vznešenější domácnosti povážlivá, k „volné zábavě“ bývá dlouhý
                    krok. Pozvaní vyčkávají, až začne hostitel – domácí pán často čekává na první
                    slovo hostí svých, a výsledkem bývají přestávky trapně dlouhé.</p>

                <p>V takové tišině octl se teď nápadník Nanynčin. Kdyby s ní byl sám, věděl by,
                    o čem hovořiti. Ale tu seděli tři lidé, vyčkávající nepochybně jeho slova, každý
                    z nich jiného duševního základu a krom Nanynky nikdo stejných zájmů. Což může
                    zajímati dobrou panímámu Kulichovou krom řeči o vdavkách dceřiných? Ale o tom
                    řekl Jindřich zatím dosti před večeří. Nebylo by vhodno zabývati se
                    podrobnostmi. Šlo by taky hned příliš do tuha. A co se starým Kulichem? Jeho
                    duševní obzor je náramně odlišný. Tohoto starocha třeba teprve trochu
                    prostudovati.</p>

                <p>Taky Nanynka pociťovala tíhu chvíle. A nejhůře jí bylo, že tušila rozpaky
                    Jindřichovy. Skoro teď v duchu vyčítala mamince, že obeslala tatínka domů, že mu
                    přikázala, aby se dostavil k večeři. Jak hezky jim uplynulo celé odpůldne!
                    Pojednou tu v Nanynce vyzrálo poznání, že otcové bývají mnohdy – ne-li vždycky –
                    nejnevhodnějšími účastníky takovýchto dýchánků, aspoň na samém počátku.</p>

                <p>Matka Kulichová, sedící proti nápadníku, hleděla k němu skromně a vyčkávavě.
                    Znala již hodného toho člověka – jediný půlden s ním byl jí za celé neděle
                    a měsíce. Mnohé matky mají takový vzácný dar prozíravosti a vidění do budoucna,
                    je to cosi pudového.</p>

                <p>Vše, co slyšela od „Jindry“, jak ho Nanynka chvílemi pojmenovala, tolik se jí
                    líbilo, že se těšila na pokračování před tatíkem. Ať ho taky užije.</p>

                <p>Ale Jindra pořád ještě nezačínal.</p>

                <p>Tu krom nadání obou ženštin začal – otec Kulich sám.</p>

                <p>Pojednou vybafl zas mocný mrak dýmu a spustil:</p>

                <p>„No tak jak vidím, holky, jste tuhle s vašnostou docela alianc?“</p>

                <p>„Ale starouši – –“ namítla matka skoro káravě.</p>

                <p>„No no, matko, dej mi domluvit. Mě to těší.“</p>

                <p>Obrátil se k Novákovi:</p>

                <p>„To je totiž tak, vašnosto: mámy někdy mívají podivné brouky, víme? Nejde jim
                    každý pod nos. – Nebyla by naše první ani poslední. – Abysme si rozuměli,
                    vašnosto: máma si tak přávala – pokud já vím – pro Nandu řemeslníka. Šikovného
                    řemeslníka, víme? Řemeslo má zlatý dno, když jde. – No neračte na mě, vašnosto,
                    pozírat, že jako já sám – – Mě z toho svedla vojna. Za osum let člověk
                    odvykne. – No a vida, najednou pak přijde učitelskej. To je vlastně ouřada,
                    pán – a já se svým rozumem ptám: zdali pak vám Nanda vyhoví? – No dobře,
                    vašnosto, vy jste do holky nahlíď a víte, co v ní je – –“</p>

                <p>„Ano, pane Kulichu,“ přerušil Jindřich tatíka, „seznal jsem v Andulce dobré
                    srdce, zdravý smysl a schopnosti, jakých vyžaduji na budoucí ženě své. Anička má
                    bystrou hlavičku. Anička se ještě mnohému dovede naučiti, a na to kladu váhu,
                    pane Kulichu.“</p>

                <p>„Dobře, vašnosto, tuze dobře. Má holka pochopa, vím to, dost se nás natejrala,
                    když chodila do školy a vyslejchala nás – mnohdy jsme i s mámou nevěděli, kudy
                    kam – to se pro vás hodí. Říkávala nám slečna ze školy: dejte Andu na
                    učitelství. Ano, ale kde na to nabrat? Bylo potřeba na živobytí, tak musila
                    Nanda přivydělávat. – A teď jsme, vašnosto, kde máme bejt. Holku vám dáme rádi,
                    proto je na světě, ale co k ní, toho mnoho nečekejte – –“</p>

                <p>„Ale starouši!“ vmísila se teď matka Kulichová, všechna zardělá, a mávla rukou,
                    jako by chtěla muži řeč od úst utrhnouti.</p>

                <p>Nanynka seděla na své židli jako socha. Že již dnes dojde na tuto praktickou
                    stránku, nenadála se. Za nic na světě nemohla se teď podívati na svého
                    Jindru.</p>

                <p>Novák, jenž po celou tu chvíli držel doutník dvěma prsty, poponesl jej teď, ale
                    nedonesl ke rtům a řekl k otci Kulichovi:</p>

                <p>„Pane otče, vězte a věřte mi: ode chvíle, co Andulku znám, nezabýval jsem se ani
                    na okamžik pomyšlením – pomyšlením – –“ Nemohl najíti vhodného slova.</p>

                <p>„Já vím, vašnosto,“ přejal zas Kulich řeč, „co jako holka dostane. Ano, že jako
                    to nestojí ani za mnoho přemejšlení. To byste byl venkoncem uhoď. Ale jako táta
                    mám přece jen povinnost otevřít efétu<ref>[22]</ref> v pravý čas. Vašnosto, co
                    tu bydlíme v těch ďourách na dvorečku nebo pod zemí, žádný z nás nepotřebuje
                        verthajmky.<ref>[23]</ref> Ale co je tak potřeba na vybytí, abyste dostal
                    holku pořádně oblečenou – to tuhle máma snáší po leta do své almary jako křeček,
                    tam to je. – Na peřiny ji taky nastřádala vlastnoručního draní – panečku, v tom
                    dřevníku tuhle vzádu vykrvácelo něco hus na Nandiny peřiny – vstávala k nim
                    matka třikráde, čtyrykráde za noc a cpala je šiškama – –“</p>

                <p>„Bože, člověče, ty semluvíš věcí dohromady!“ zvolala matka Kulichová.</p>

                <p>„Jedno po druhém, pajmámo, aby vašnosta věděl,“ hovořil Kulich, nedávaje se
                    vyrušiti. „No a dále, vašnosto, abyste měli taky na čem spát a na čem sedět, kam
                    šaty ukládat a tomu podobně, a to mám pro Nandu dvanáct stovek. Z toho si
                    koupíte, co budete chtít.“</p>

                <p>Kulich domluvil, mocně vybafl a napil se na dlouhou svoji řeč.</p>

                <p>Při posledních jeho slovech vytřeštila matka Kulichová oči, otevřela ústa, muže
                    téměř polykala.</p>

                <p>„Ty máš dvanáct set, starej?!“ zvolala v úžase.</p>

                <p>„Pro Nandu,“ řekl tatík.</p>

                <p>„Dvanáct set?!“ opakovala matka.</p>

                <p>„Zlatejch!“ odpověděl Kulich.</p>

                <p>„Pro Boha tě prosím – –!“</p>

                <p>Tatík Kulich již necekl, vzchopil se, zašel do kouta ke starému kufru, který byl
                    schránou jen jeho dokumentů, památek i všelikých nástrojů, odemkl jej, chvilku
                    se v něm hrabal, načež vrátiv se ke stolu položil před Nováka otevřenou knížku
                    městské spořitelny a řekl:</p>

                <p>„Vašnosto, přečtěte si to.“</p>

                <p>Novák učinil odmítavý posunek. Zato však Nanynka vyskočila ze své židle
                    a naklonila se nad knížkou. Hlava jí jen hořela, oči plály.</p>

                <p>Zatím vzchopila se i matka, ne však, aby se podívala do knížky, nýbrž uchvátila
                    muže za rukáv košile, odtáhla jej od stolu, a přemáhajíc úsilně rozčilení
                    a tlumíc hlas, dotírala na chotě: „Dvanáct stovek? – A já nic nevím?! – Kdes je
                    vzal? – Tys někoho zabil – –!“</p>

                <p>„<hi>Dva</hi>, mámo,“ ušklíbl se pitvorně táta Kulich. „Jednoho žida a jednoho
                    Turka! A tuhle pod podlahu jsem je zahrabal.“</p>

                <p>Ač věděla, že je to pouhý šprým, matka Kulichová bezděčně vyjekla a odskočila,
                    jako by skutečně stála nad mrtvolami pod podlahou.</p>

                <p>Překvapení vydařilo se tatíku Kulichovi dokonale.</p>

            </div>

            <div type="chapter">
                <head>13. Malá mezihra</head>

                <p>V životě matky Kulichové bylo jistě málo chvil tak šťastných, aby je byla chtěla
                    zadržeti, prodloužiti donekonečna. Snad že tomu tak bylo někdy v mládí jejím.
                    Ale teď dávno již všechny její dny byly stejně šedivé, jednotvárné, málokterý
                    přinášel nějaký zvláštní požitek, neřku-li rozkoš, že by si přála, aby slunce
                    nezapadalo. Oddychovala si z hloubi duše, když byl den u konce, ježto každý den
                    jí byl robotou od rána do večera. A když se po vší denní lopotě kladla na lůžko,
                    těšila se ne na nové jitro, ale již zas na večer zítřka. Jenom chvíle usínání,
                    onoho nenáhlého přechodu v bezvědomí, byla jí nejblaženější chvilečkou dne.
                    A přistupujíc ke skrovnému lůžku svému, oslovovala je téměř denně: „Zlatá
                    posteli, na tobě je nejlíp, na tobě člověk přespí všechny trampoty světa!“</p>

                <p>Ale dnešek byl výjimkou. Dnešní půlden jí uplynul jako krásný sen a dnešní večer
                    byla by ráda nastavila několika večery jinými. Viděla, jak je Nanynka šťastna
                    vedle svého Jindřicha, a matka byla blažena v tomto štěstí dceřině. Kéž by se
                    každá hodina zdesateronásobila! Kéž by tento večer potrval do jitra! Kéž by se
                    stalo něco zázračného, aby vůbec neměl konce, aby Jindřich Novák ani
                    neodešel.</p>

                <p>Toto přání však měla jen do chvíle, kdy se táta Kulich vytasil se svojí kouzelnou
                    knížkou, která potud byla pro ni netušeným tajemstvím. Ale když uslyšela o jeho
                    dvanácti stovkách, když se dotkla vkladní knížky, kterou paličkovité prsty
                    mužovy držely pevně jako železný svěrák, neměla již smyslu pro nic jiného.
                    Dvanáct stovek! Toť jest netušené, ohromné jmění! Měla ona sice taky pro Nanynku
                    úspory ze svého plecháčku, kam vklouzaly po léta všeliké šestáky, jichž právě
                    nebylo nutno vynaložiti na domácnost a které čas od času zanášela do spořitelny,
                    ale co je to proti Kulichovým dvanácti stovkám! A vedle této ohromující číslice,
                    vedle tohoto nenadálého věna pro Nanynku naplňovala ji jediná palčivá, nedočkavá
                    dychtivost: kterak těch peněz Kulich nabyl? A jaká to síla mu zamykala ústa, že
                    se ani jí nesvěřil?</p>

                <p>A teď tedy už nepřála si, aby tu Novák seděl do nekonečna. Teď se nemohla dočkati
                    chvíle, až bude s Kulichem sama, aby její podrobila výslechu, kterak, odkud,
                    zač? Po tu chvíli neměla proti muži žádného škaredého podezření. Měl své
                    slabosti, pravda, jež musívala krotiti, omezovati, bývalo naň třeba kázně
                    přísné – po jejím svatém přesvědčení – zvláště v mladších letech. Zatím však se
                    ustálil, usadil, jejím přičiněním vychovatelským se dostal do příslušných
                    kolejí. A pojednou se objevuje, že vládne dvanácti sty, o nichž ona ani potuchy!
                    Není to ovoce nějakého – zločinu? Až se v ní dech tajil.</p>

                <p>Avšak její trpělivost měla být podrobena ještě dlouhé zkoušce. Nanejmíň hodinu
                    potrvá, než se Novák zdvihne a odejde. A potom – má začíti hned před dcerou? Což
                    bude-li ve vyznání Kulichově něco zahanbujícího, co by nesneslo žádné ucho jiné
                    krom jejího, věrné, oddané manželky? Tedy čekati tak dlouho, až Nanynka usne?
                    Ach, jaké to jsou věčnosti na světě! A zdali Nanynka vůbec usne po dnešních
                    událostech?</p>

                <p>Matce Kulichové motala se ze všeho hlava. A to ani netušila, že jí do toho vleze
                    ještě něco. A zatím se to blížilo tichými, opatrnými, jako šeptavými kroky od
                    zadní nádvorní budovy.</p>

                <p>Když se nad hlavami tří stolovníků přehnalo první překvapení ze sdělení otcova
                    a když Kulich zas obezřele uložil knížku do hloubi starého kufru, pod všeliké
                    rodinné dokumenty, nástroje, krabice a památky z vojny a vrátil se ke stolu,
                    nastalo odmlčení. Ve tváři otcově obráželo se zřejmě vědomí z velikého dojmu,
                    jejž projevem svým způsobil a mlčením zvyšoval, a z ostatních nikdo se
                    neodvažoval začíti.</p>

                <p>V tom okamžiku bylo na dveře z kuchyňky zaklepáno. Ozvalo se to šetrně, ale do
                    uší matky Kulichové, jejíž smysly byly nesmírně podrážděny, zalehlo to jako
                    strašidelné rány.</p>

                <p>„Ježíši Kriste!“ zvolala v uleknutí. „Kdopak to?“</p>

                <p>Dveře se již otevřely a do světnice ozvalo se skoro zkroušeně:</p>

                <p>„Šťastný dobrý večer přeju. Nemějte mi za zlé, že tak pozdě vyrušuju…“</p>

                <p>Na prahu zjevila se vysoká postava paní Angeliny Knedlhansové, ouřednické vdovy
                    a nájemnice ze zádvoří. –</p>

                <p>Tu však třeba, abychom se vrátili o hodnou dobu zpět, ba, až ke chvíli, kdy matka
                    Kulichová z dopolední vycházky své přinášela věc zahalenou v hedvábný papír –
                    kytici, jak víme.</p>

                <p>Tam v zádvoří, ve druhém patře, bydlila od nepamětných let paní Knedlhansová,
                    matka tří vzorných dcer, prý vesměs pohrobků, jak tvrdili zasvěcení pamětníci,
                    což byla věc dosti podivuhodná, poněvadž to nebyla trojčata.</p>

                <p>Z jejího bytu vedlo jedno okno na pavlač a tím taky, do dvora. Toto okno nebyla
                    by paní Knedlhansová dala za nic na světě, neboť jí poskytovalo výhled na okna
                    budovy přední, která nebývala vždycky zastřena a za nimiž rozvíjely se časem
                    všeliké zajímavé děje, a pak na dvůr – slovem, na celý malý svět a život,
                    sevřený starými, šedivými zdmi a poskytující bádavým, vnímavým zrakům paní
                    Knedlhansové sdostatek látky k úvahám a pilnému rozjímání. Duchu jejímu, stále
                    spřádajícímu kroniky nejen sousedů nájemníků, ale celé čtvrti, byly pátravé její
                    výhledy nevyčerpatelným zdrojem zábavy a poučení, z něhož neúnavně poskytovala
                    vždy a každému zas, kdo jen měl uši, aby poslouchal.</p>

                <p>Paní Knedlhansová viděla dobře k bytu domovníků Kulichových a sotva jí uniklo, co
                    se tam dole dělo. Viděla tedy panička, že matka Kulichová přinesla cosi
                    v hedvábném papíře, že to pak uložila v dřevníku, že to po obědě vnesla zase do
                    bytu. Uhodla dle tvaru i obalu, že je to kytice. Věděla dobře, že není svátek
                    ani Kulichův, aniž kohokoli z jeho rodiny. Všechno to bylo jí pohnutkou, aby co
                    nejsvědomitěji dále pozorovala, co se u Kulichů děje. Viděla Kulicha po obědě
                    odcházejícího, viděla taky, že o třetí hodině přišel ke Kulichovům mladý muž.
                    Dlouho pak vyseděla u okna, až do samého setmění – mladý muž neodcházel. Jistě
                    neodešel ani později, neboť pak ve světnici Kulichových zazářilo jasné světlo,
                    jaké se tam rozlévalo málokdy, a to hořela „velká“ Kulichovic petrolejka. Pro
                    koho? Kvůli hostu – to by dal rozum člověku obyčejnému, neřku-li ženě tak
                    zkušené, jako byla paní Angelina!</p>

                <p>Spoléhajíc na tmu, která zalehla celý dům, vyšla panička asi třikráte, sběhla na
                    dvůr, odvážila se i k oknům domovníkova bytu, ale ta byla zastřena kartounovými
                    záclonkami, panička nespatřila nikoho a nic. Přiložila ucho na sklo, ale
                    nezaslechla ani hlásku. Selhal jí zrak, selhal jí sluch, ale neselhal bystrý
                    její čich. Když se šustla kolem dveří kuchyně, zavanula o nos vůně vanilky, jež
                    se linula ze skrovného příbytku. Vanilka – u domovníků! To je vizita slavnostní,
                    to je trachtace!</p>

                <p>Teď byla paní Angelina doma. Byla by na hlavu padlá osoba, aby neuhodla, s jakými
                    asi záměry přišel <hi>mladý muž</hi> do domácnosti, v níž byla mladá a sličná
                    dcera Nanynka.</p>

                <p>Hle, hle! Tedy za Nanynkou! Ale kdo je to? Jak vypadá z blízka? – A byl tam celé
                    odpůldne, napájeli ho kávou. Dobrou kávou, panička čichem to poznala. Proto ta
                    kytice! Pro Krista Pána, toť vypadá jako zasnoubení!</p>

                <p>Pro takovéto věci měla paní Knedlhansová smysl nesmírně vyvinutý. Od chvíle, kdy
                    potušila, co se u Kulichů děje, byla již jako na trní. Stalo se v celém domě
                    sotva cosi pozoruhodného, co by jí bylo uniklo; bylo-li pro koho v celém domě
                    nějaké tajemství, pro ni jistě ne. Mělo by se jí utajiti, co se děje
                    u domovníků?</p>

                <p>A tak tedy paní Angelina nastoupila obvyklou svou „strážnou službu“, kterou
                    konala jistě svědomitěji než hlásný na věži. Zabalivši se ve starou „beduinu“,
                    která dávno byla z módy a kterou nosila již léta místo županu, zaujala
                    stanovisko na pavlači jako vojenská hlídka, a vyčíhala tak i návrat starého
                    Kulicha. Ani potom však od Kulichů nikdo neodešel. Je to tedy záležitost, která
                    se týká celé rodiny, je do ní zasvěcen i sám Kulich. Tu by měla paní
                    Knedlhansová setrvati v nevědomosti? Mladý muž měl by proklouznout, aniž by ho
                    spatřila? A kdož ví, kdy zase přijde? Jak dlouho by měla kolísati
                    v nejistotě?</p>

                <p>Taková zdrženlivost však nebyla v její povaze. Paní Knedlhansová vždycky rázem,
                    odhodlaně šla všemu na kloub. Ji neodstrašila nějaká nepatrná překážka.</p>

                <p>Zima nebylo, panička se nehnula z pavlače. Zraky její, tmě uvyklé, viděly teď již
                    jako kočičí. Viděla tedy panička, jak se dveře kuchyňky dole otvírají, jak paní
                    Kulichová chodí pro láhve piva do dřevníku. Z toho uhádala, že se u Kulichů
                    večeří. Co by za to dala, kdyby tak na chvíli mohla zasednouti mezi nimi!</p>

                <p>Tak tedy přečkala šťastně i celou večeři, ale pak se odhodlala, neboť čas
                    utíkal.</p>

                <p>O záminku paničce nikdy nebylo. Byla sama doma. Dcera Albínka chodila někde se
                    svým Saloupkem, služku pustila již odpůldne na vycházku, nebude tedy pranic
                    nápadné, uteče-li se ke Kulichovům o malou výpomoc, nemajíc koho poslati.
                    Otočila v zámku bytu svého klíčem a šustila ze schodů na dvůr a ke dveřím
                    Kulichových. Postála za nimi chvíli, naslouchajíc – bylo ticho. Opatrně, jako
                    zloděj, otevřela a vnikla do kuchyňky, osvětlené malou lampičkou na pecince. Tu
                    nabrala plné nozdry vůně uzeného a zelí. Aha, dobře hádala. Večeřelo se! Jak
                    líbezně to voní! Až se jí v ústech slévalo. Sama by sousto nezamítla. – Měkce,
                    jako na kočičích tlapkách, přikradla se ke dveřím světnice a stanula. Uslyší
                    snad něco, co by jistě zakřikla, kdyby se tam rázem vhrnula. Ale ve světnici
                    bylo ticho – bylať nastala právě ona všeobecná pomlčka – a panička v obavě, aby
                    jí nějaké šustnutí nevyzradilo, překonala neúkojnou zvědavost a potichounku
                    zaklepala. Přeslechnou-li to, dobrá. Počká pak ještě chvilku za dveřmi a snad
                    přece něčeho se dočká.</p>

                <p>A to tedy bylo zaklepání, jehož se matka Kulichová v rozčilení svém tak ulekla
                    jako zabušení vyslanců tajného soudu, a tu stála paní Angelina Knedlhansová.</p>

                <p>„Nehněvejte se,“ pokračovala po prvém pozdravu, „že jdu na překážku, paní
                    Kulichová, ale nemám doma kouska cukru – nebo mně ho naše Barka někam
                    přeschovala – že ho tam v pytlíku ještě aspoň libra byla, vím dozajista, ale
                    pytlík, jako by se byl propad‘! Rozrazila mě tak najednou nějaká zima – chci si
                    uvařit šálek čaje, hledám cukr, cukr nikde. Poslat nemám koho, jsem sama doma,
                    tak tedy běžím sama. Smím-li prosit, abyste mně vypomohla několika
                    kousky – –“</p>

                <p>Hovořila panička ke Kulichové, ale zraky její stále byly vábeny ke stolu,
                    k neznámému pánu, který tu seděl vedle Nanynky. Nanynka chytala tyto pohledy
                    a bylo jí, jako by ji varem poléval.</p>

                <p>„I božínku, milostpaní, s největší radostí,“ odpovídala Kulichová. „Dost máme
                    cukru, dám ho milostpaní kornout…“</p>

                <p>„Tuze mě to mrzí, že musím obtěžovat,“ hovořila paní Angelina dále, „ale šla na
                    mě taková alterace<ref>[24]</ref>, a tu jinak nezaženu než horkým čajem. Myslila
                    jsem si: no tak paní Kulichová ti vypomůže! Ale kdybych byla věděla, že máte
                    návštěvu, nebyla bych se opovážila – –“</p>

                <p>„Jdi, matko, jdi,“ pobízel Kulich manželku, ač již spěchala do kuchyně, „a nandej
                    milostpaní cukru, ať jí čaj nevystydne – –“</p>

                <p>Panička mrskla očima po dvou prázdných židlích, pobídne-li jí snad někdo, aby
                    usedla, což by s radostí byla učinila. Ale nikdo nepobídl, a již zde byla
                    i matka Kulichová s kornoutem cukru.</p>

                <p>„Tak poňžeň prosím, milostpaní, tu je, a jen aby to milostpaní brzy přešlo.“</p>

                <p>Nerada paní Knedlhansová odcházela, velmi nerada. Jen aby o chvilinku svůj pobyt
                    mohla prodloužiti, natáhla ruku k Nanynce, a potřásajíc jí pravicí, nesmírně
                    přívětivě se ptala:</p>

                <p>„A jakpak naše slečna Nanynka užívala masopustu? Hodně, hodně?“</p>

                <p>Ale nečekajíc na odpověď, obrátila se k Novákovi, uklonila se obřadně
                    a pronesla:</p>

                <p>„Knedlhansová, vašnosti, nájemnice z druhého patra, vdova po vrchním
                    oficiálovi – –“ </p>

                <p>Jindřich se vzchopil, uklonil se a řekl stručně: „Novák, prosím.“</p>

                <p>Paní Angelina poděkovala bezvadným pukrletem, přijala kornout cukru od paní
                    Kulichové, podala zase ruku Nanynce a s novými omluvami, že vyrušila, poroučela
                    se společnosti. Matka Kulichová vyprovodila ji až na dvůr.</p>

                <p>Když se vrátila, pohlédla na muže, Nováka, na Nanynku, a řekla tlumeným
                    hlasem:</p>

                <p>„Ta nepřišla pro cukr, paní Knedlhansová –“</p>

                <p>Kulich pokývl hlavou a řekl:</p>

                <p>„Ta chtěla něco jiného.“</p>

                <p>Nanynka dodala:</p>

                <p>„Já zůstala jak opařená!“</p>

                <p>„Kdo je ta dáma?“ otázal se Novák.</p>

                <p>„Vašnosto,“ odpovídal Kulich, „to se pěti slovy neřekne. Tuze moudrá, zkušená
                    panička, která vidí až do komína. Má tři dcery – vlastně doma teď už jen jednu –
                    a posadu na ženichy. Matka příkladná – když ta si o někom usmyslí, že mu dá
                    dceru, tak mu ji dá a on musí brát. To je matka na monument pro všechny
                    ostatní. – Ale cukru má jistě doma dost.“</p>

            </div>

            <div type="chapter">
                <head>14. Kulichova zastávka</head>

                <p>Jindřich Novák již asi dvakrát nebo třikrát podíval se potají na vlastní hodinky,
                    ježto domácí orloj Kulichův visel na zdi za ním a byl by se musil k němu
                    otáčeti. Ale nechtěl vzbuditi pozornost.</p>

                <p>Když se podíval po třetí, přiklonila se k němu Nanynka, zašeptala:</p>

                <p>„Pořád se díváte na hodinky – je vám dlouhá chvíle, viďte?“</p>

                <p>„Ne, Aničko,“ řekl Novák potichu, „ale všeho s mírou. Jsem u vás ode tří hodin –
                    a teď táhne pomalu na devátou. Strávil jsem u vás tedy skoro půl dne, to
                    nevypadá, jako bych měl dlouhou chvíli. Nezapomeňte na tatínka a hlavně na
                    maminku. Ponenáhlu bude pro ně čas ke spaní, i pro vás.“</p>

                <p>Otec Kulich zaslechl odpověď Novákovu.</p>

                <p>„To se mejlíte, vašnosto,“ ozval se, „že by našim ženským bylo do spaní! Dnes
                    jistě ne. Podívejte se, jaké oči má naše máma. Ta je nezavře do půlnoci.“</p>

                <p>Při tom se Kulich podíval na ženu nějak taškářsky, a tento pohled znamenal: Taky
                    mě ještě bude máma vyslýchat, než usneme.</p>

                <p>„A Nanda?“ pokračoval Kulich. „Ta teprv bude svítit očima a myslet na vás. Ještě
                    neznáte ženské, vašnosto. Zeptejte se naší mámy, jak jí bylo, když jsem jí
                    poprvé řekl, že bych jako ji chtěl.“</p>

                <p>Kulich svým slovům sám se nesmírně zasmál.</p>

                <p>„Ale tatíku, tatíku, ty pleskáš!“ odvětila v dobromyslném rozdurdění matka
                    Kulichová. „Já věděla dřív než ty, že bys mě chtěl, a proto mně bylo docela
                    dobře a spala jsem jako dudek. Jako předtím a jako potom, abys věděl.“</p>

                <p>„Ano, ano, matko, to říkáš teď, po pětadvacíti letech,“ hlaholil Kulich. „Ale to
                    na sebe nepovíš, jak ses tehda rozlykala, jak jsi mě držela za ruku, pustit
                    nechtěla, a když konečně jsi musila domů, jaks mně povídala: Milouši, na tuhle
                    chvíli do nejdelší smrti nezapomenu – pamatujte na ni taky. Vidíš – a ještě
                    k smrti nepracuješ a juž o tom nechceš vědět. Co?“</p>

                <p>Paní Kulichová všecka zčervenala, a to byly milé červánky ostychu ženského
                    z dávného mládí jejího.</p>

                <p>„Jdižiž, brepto, naposled by si tuhle pan učitel pomyslil, že je to všechno
                    pravda. – Ty a milouš! A konečně – (hlas paní Kulichové pozbýval pevnosti,
                    povlnil se trochu) – co je na tom divného? Myslíš si, že je to maličkost, když
                    děvče vidí: tedy tohle je ten člověk, kterému na celý život se vším všudy budu
                    náležet, s ním dobré a zlé snášet? A když neví, nebude-li zlého víc než dobrého?
                    Když se pustí matky, otce, a jde za cizím člověkem, o kterém do nedávna
                    nevěděla? Ó, vašnosti, (obrátila se matka Kuliška k Novákovi a hlas její se teď
                    již roztřásal), srdce ženské je tajná nádoba neprozkoumaná, třeba i v režném
                    pytli tlouklo, a ta chvíle rozhodnutí je někdy přetěžká. Ó, vás se to netýče, vy
                    jste učený pán a jemný, kdo by vám dítě nesvěřil! Ale taky já jsem byla mladá
                    a malovala si život podle svého. (Z rozjiskřených očí paní Kulichové svezly se
                    na zardělé její tváře dvě veliké slzy.) Teď jsem bába, se vším hotová. No,
                    zaplať Pánbůh, není táta zlý, Nanynka vám dosvědčí, že se dobře snášíme, ale
                    zahryzla já s ním mnohou chvíli hořkou, než se v něm vybouřilo. Ale snad sám
                    Pánbůh to tak ustanovuje, aby člověk nezpejchl, a to je ten dědičný hřích, že je
                    někdy muž a žena metla na metlu. A to nejen my sprostí lidé, pane učitel, ale já
                    to viděla taky u pánů. A pak tuhle táta řekne: zeptejte se naší mámy, jak jí
                    bylo, když jsem jí poprvé řekl… Inu bylo, pro Pánaboha, kdo by mohl
                    zapírat?“</p>

                <p>Matka Kulichová cítila slzy na tváři i v očích, a jako by se za to styděla,
                    odvrátila hlavu, vymnula si oči dlaní a teprve potom sáhla po šátku, aby utřela
                    taky nos. Otočila se zas k Novákovi a pokračovala:</p>

                <p>„A pane učitel, až vy někdy po letech se zeptáte naší Nanynky: jak ti bylo,
                    holka, když jsem tenkrát poprvé k vám přišel… Ach, pane učitel, mohla bych vám
                    říct už dnes, jak vám odpoví. (Tvář matky Kulichové nabyla pojednou jiného
                    výrazu, zkrášlila se téměř a byla plna lásky mateřské; v hrdle jako by jí varem
                    kloktalo.) Jindro, řekne, jako vám říká – s odpuštěním –, byla to chvíle nejvejš
                    blažená, srdce se smálo i svíralo zároveň a nic jiného nechtělo na světě než
                    tebe, tebe. Měla mě ráda matka, měl mě rád otec, věděla jsem, že se jim po mně
                    zasteskne, ale s tebou třeba za otrokyni a do věčného vyhnanství! – Řekni, mám
                    pravdu, Nanynko?“</p>

                <p>Nanynka stiskala rty. Víčka očí přivírala se, jako by řasy chtěly zacloniti
                    ovlhlé zraky. Novák sáhl po její ruce – ruka se chvěla.</p>

                <p>„Co se mě dotejčí,“ ozval se chraplavě tatík Kulich, který po celou řeč choti své
                    seděl nepohnut a hleděl před sebe, „na vašem místě, vašnosto, jakživ bych se na
                    to Nandy neptal. Nebo vám vyklopí takovou přednášku jako tuhle naše máma mně,
                    a to jsem ji nezavez ani do otroctví, ani do vyhnanství! Ale jinak má naše máma
                    srdce dobré a v tom bude Nanda po ní. A teď dost, matko, abys nás nerozbrečela
                    všechny. Na řeč ty jsi majorát<ref>[25]</ref>, v tom ti dám
                        alifer.<ref>[26]</ref> Ale vašnosta chtěl jíti domů – a nezdržujte ho, aby
                    ho to u nás nezmrzelo. Konečně se chce člověku na čerstvé povětří. A rozumí se,
                    vašnosto, že vás vyprovodím.“</p>

                <p>Tatík Kulich plácl dlaní na stůl, zdvihl se a šel ke „komínu“ pro kalmuk.</p>

                <p>„Ty chceš ještě z domu, táto?“ řekla poněkud ostře paní Kulichová.</p>

                <p>„To se rozumí,“ přisvědčil tatík. „Ale aby ti toho nebylo líto, matko, hoď se do
                    parády a pojď taky. Doufám, že vašnosta nic nenamítá.“</p>

                <p>„Prosím, pane otče, s radostí,“ řekl Novák, ale hned se ohlédl po Nanynce. Což
                    ona zůstane doma?</p>

                <p>Otec Kulich pochytil ten pohled.</p>

                <p>„Ale to se rozumí, že Nandu vezmeme s sebou. Vymódi se, holka!“</p>

                <p>„A dům necháme prázdný?“ řekla povážlivě paní Kulichová.</p>

                <p>„Však ho nikdo neodnese, matko,“ odpovídal Kulich. „Ostatně jsme do desíti doma –
                    aspoň ty a Nanda – a docela ostatně bych položil hlavu na špalek, že teď dává na
                    celý dům pozor paní Knedlhansová nahoře. Až vyrazíme na dvoreček, podívej se na
                    pavlač a uvidíš tam dvě zelené oči.“</p>

                <p>Matka Kulichová již nic nenamítala. Vyšla do kuchyně, aby se oblékla. Na prahu se
                    ohlédla a pokyvem hlavy zavolala za sebou nechápavého manžela, který by tady
                    mladým zamilovaným jen překážel. Políbení na rozloučenou chutná nejlépe, když ho
                    nikdo nevidí, tolik si matka Kulichová taky ještě pamatovala.</p>

                <p>Když milenci osaměli, vztáhla Nanynka sepjaté ruce k Novákovi a pronesla tiše,
                    jako by za něco odprošovala:</p>

                <p>„Ach, Jindro, nehněvejte se, já se tolik stydím – –“</p>

                <p>„Začpak?“ užasl Novák.</p>

                <p>„Za to, že se rodiče tak do sebe dostali – musil jste být svědkem takového
                    rodinného výjevu…“</p>

                <p>Novák uchopil Nanynku za hlavu:</p>

                <p>„To nazýváte výjevem? Upokojte se, Andulko, nebylo v tom pranic zlého. Víte, že
                    mi to připadalo jako blýskavice po bouři, která dohřmívá kdesi hluboko pod
                    obzorem? A zjevilo mi to vaši matku zas v novém světle. Má i kus citu z mládí
                    svého, drsný život její nezhubil ho. Ozvaly se struny v její hrudi, které jistě
                    již dávno nezazněly, a za to se nestyďte, Aničko. Musíte i mamince své
                    rozuměti.“</p>

                <p>Nanynka stiskla mu vděčně ruku a zavřela oči. Věděla, co přijde. Novák se sklonil
                    a přitiskl své rty na její k dlouhému polibku.</p>

                <p>Starý Kulich vstrčil hlavu do světnice, ale spatřiv milence v objetí, hned zase
                    zmizel a potom, jako by nic netušil, zavrčel z kuchyně: „Až budete hotovi, tak
                    můžeme jít. Matka je fix!“</p>

                <p>Světnice ztemněla, jenom v kuchyni zůstala hořet malá petrolejka na pecince.
                    Všichni vyšli na dvůr a tatík Kulich se podíval vzhůru k pavlači. Ale ovšem! Tam
                    se tiskla k zábradlí temná postava.</p>

                <p>„Abych byl měl všechno tak jisté,“ povídal Kulich k manželce dál v průjezdě,
                    „jako že bude panička hlídat. A jistě jen lituje, že nemůže taky za námi.“</p>

                <p>Když vyšli z domu, zabočil Novák napravo. Ale Kulich zachytil ho za rameno
                    a řekl:</p>

                <p>„Dovolte, vašnosto, nalevo, nalevo, já vám pak povím – –“</p>

                <p>Šel tedy Novák, divě se v duchu, s Nanynkou za Kulichem.</p>

                <p>Nedošli daleko. Ze skleněných dveří a oken druhého nebo třetího domu za blízkým
                    rohem padalo světlo na temný chodník a do ulice. Z nitra zaznívaly zvuky
                    klavíru. Nad vchodem na železné žerdi visela tabulka s nápisem U Čejků.</p>

                <p>Tam Kulich stanul a řekl:</p>

                <p>„Semhle se podíváme na chvíli, vašnosto. Teď budou právě všichni pohromadě. Víte,
                    člověk málokdy se má čím pochlubit. A taky ať ta branže ze sousedství má trochu
                    vztek. Nebo tady, vašnosto, závidí jeden druhému nos mezi očima! – Račte
                    s Nandou napřed, vašnosto!“</p>

                <p>Kulich ucouvl, pouštěje Nováka do dveří. Potom, jako když paži v lokti zlomí,
                    nabídl zklikacenou ruku choti a řekl:</p>

                <p>„Zavěs se, matko, a nepouštěj se – ať tam vlezeme, jak na nás náleží. Dnes děláš
                    poprvé katrdámu!“</p>

                <p>A bohatýrskými kroky vstupoval Kulich k Čejkovům. Měl co dělat, aby se i s chotí
                    dveřmi poněkud úzkými provlékl. Ale nepovolil. A když zraky všech stolovníků
                    čejkovských se k němu a jeho rodině obrátily, pocítil, jak mile ho to
                    rozehřívá.</p>

            </div>

            <div type="chapter">
                <head>15. U Čejků</head>

                <p>Než rodinná výprava za vedení otce Kulicha vstoupila do místnosti u Čejků, zdálo
                    se, že pianista v krčmě je právě v nejlepším a že hodnou chvíli potrvá, než ho
                    prsty obolí nebo ho někdo ukrotí, aby klavíru dopřál zas na chvíli odpočinku.
                    Hřměl ještě plnou zuřivostí, když vstoupil Jindřich Novák s Nanynkou, a pianista
                    dokonce se domníval, že lákavým pochodem svým tento párek milenců dovnitř
                    přivábil. Ale když vstoupil otec Kulich, známý u Čejků vysedálek, a když všichni
                    čtyři noví hosté zasedli k jednomu stolu, z čehož bylo zjevno, že náležejí
                    k sobě, vztyčil pianista hlavu, podíval se skrz okuláry zvědavě na společnost
                    a několika takty rázem svůj koncert ukončil, skladbu v polovině přetrhl, celé
                    trio si daroval.</p>

                <p>Bylať to událost, aby se Kulich objevil s takovouto garniturou! Nikdy sem
                    nechodil se ženou. Ale aby přišel s ženou, s dcerou a s nějakým mladým, u Čejků
                    naprosto neznámým člověkem – vše to znamenalo něco zcela mimořádného.</p>

                <p>Pianista umlkl a vzchopil se; bylo zřejmo, že tu nastává jeho „pád“. Neboť ačkoli
                    za své výkony koncertní byl poukázán na dobročinnost hostí, na krejcarové, a jen
                    ve vzácných případech šestákové odměny, byl ve svém výčepu taky jakýmsi
                    obřadníkem, skoro polovičním domácím pánem, který činil honéry<ref>[27]</ref>
                    jménem podnikatele Bryndala. Vítal denní hosty a seznamoval se velmi nenuceně
                    s novými, čerstvými. Rozumí se, že z těchto výkonů vyplývaly proň jisté požitky.
                    Ten onen dal mu připíti, kdosi ještě štědřejší nabídl mu doutník, a leckterý
                    mecenáš docela vynikající poručil mu časem i večeři. Za to arci pan kapelník –
                    jak mu říkali – měl krom pilné hudby také jiné povinnosti, které v jeho očích
                    vyrůstaly na práva. Za rozčilených a nekončících debat hostí o čemkoli býval
                    volán za rozhodčího a v rozepřích a hádkách za smírčího soudce. A jestliže ani
                    jeho výrok nadobro neutlumil spor nakvašenců, pak přisedl ke svému nástroji
                    a spustil skladbu tak divokou, že přecházel sluch i zrak. Tímto olejem krotíval
                    koncertní mistr Padevět vzbouřené vlny veřejného mínění u Čejků.</p>

                <p>Výčep ztichl, když se pianista přiblížil ke stolu Kulichovu, a všechny zraky byly
                    upřeny k novému čtverlístku.</p>

                <p>Kapelník Padevět podal tatíkovi ruku:</p>

                <p>„Dej Pánbůh zdraví, pane Kulichu. Však jsme vás už nečekali.“</p>

                <p>„No, no,“ potřásal mu Kulich rukou, „já jen tak na minoutku ještě, tuhle
                    s manželkou, aby se trochu nedělně vyvětrala. Vlastně jdeme na procházku. Naši
                    Nandu snad znáte? A tuhle náš jeden tuze dobře známý pán. Vypijem sklo a zas
                    půjdem.“</p>

                <p>Zdvihl sklenici, podal kapelníkovi a řekl:</p>

                <p>„Na všechno dobré!“</p>

                <p>„Na zdraví rodiny!“ odpověděl pianista. Ofoukl pěnu a vzhledem k neznámému
                    společníku Kulichovu připil mírně, střídmě, aby prokázal dobrý mrav.</p>

                <p>Postavil „sklo“, načež se obrátil se zdvořilou průpovědí k matce Kulichové
                    a s nějakým zalichocením k Nanynce. Na Nováka si zatím netroufal. Nevěděl, kudy
                    na něj.</p>

                <p>Rozhovoru pianistova použil otec Kulich, aby se vzchopil a šel potřást rukou
                    známým stolovníkům. Tuto zdvořilost opláceli mu všichni poctění velmi vlídným,
                    úslužným vítáním. Kulich sám byl jim zjevem obvyklým. Ale že dnes přicházel
                    s celou rodinou, jako její náčelník a přednosta, a že přiváděl mimo to neznámého
                    pána, činilo ho vznešenějším, váženějším. Krom toho byli všichni zvědavi, co
                    a jak?</p>

                <p>A tatík Kulich, jda od známého ke známému, promlouval přitlumeným hlasem:</p>

                <p>„Manželku jsem s sebou vytáh. Pořád sedí doma jako jeptiška, nikam nepřijde. –
                    Nandu jsem vzal s manželkou. Taky holka málo užije – tak říkajíc jak šedivá
                    sestra. Celý týden se moří v šití – ať má taky neděli.“</p>

                <p>Otec Kulich se diplomaticky odmlčel. Tušil, že sousedům od Čejků nezáleží tak
                    tuze na jeho manželce a dceři, ale že všechna jejich zvědavost se upírá na
                    průvodce Nanynčina. Lahodila mu pozornost všech přítomných a mlsně ji prožíval.
                    A když se tázavých pohledů nabažil, schýlil hlavu a pronesl kostrbatým šeptem
                    k nastaveným uším:</p>

                <p>„Jako ten pán? – To je dobrý přítel naší rodiny. – Pan Novák, učitel.“</p>

                <p>Sklonil se ještě níže a dodával:</p>

                <p>„Tak říkajíc školní ředitel.“</p>

                <p>Nikdo z naslouchajících už nehleděl na Kulicha; zraky všech znova zaletěly ke
                    stolu, za nímž seděl Novák.</p>

                <p>Kulich pásl se na účinku svých slov a sděloval mumlavě dále:</p>

                <p>„Totiž, má to na cestě. – Leží to někde u magistrátu a v radě. – Znáte to, tam si
                    dají se vším načas. – Ale do vagac to bude mít v hrsti. Dostane vlastní školu
                    a nejspíš naturální byt. Ale je mu to k přání. Je to náramně hodnej člověk.
                    Vědomej! Co promluví, jako by čet z knihy. Radost poslouchat!“</p>

                <p>A v duchu si myslil Kulich: Teď to víte, křeni! Dívejte se!</p>

                <p>Bylo patrno, jak se všem posluchačům po sdělení Kulichově ulehčilo, jak napětí
                    povolilo. Vida Kulicha! Jak se dostal k takovému pánu!</p>

                <p>Tím Kulich vyřídil, co vyříditi chtěl, a sáhnuv ještě po šnupci, jejž mu kterýsi
                    kmotr nabízel, vrátil se důstojně k svému stolu.</p>

                <p>Novák tušil, ba neomylně věděl, že je na tu chvíli cílem všech očí, ale tvářil
                    se, jako by nic nepozoroval. A maje taky svou politiku, jak odraziti všetečné
                    pohledy, obracel se více k matce Kulichové než k Nanynce a zahovořil se
                    i s kapelníkem Padevětem. Dávno již nebyl v takovém lokále, ale ovzduší výčepu
                    nebylo mu cizí. Kdysi, jako mladý kandidát, kterému bylo šetrně počítati
                    s každým krejcarem, chodíval do různých krčem na laciné obědy. Zkušenější
                    kolegové ho seznamovali s těmito prameny hospodářskými, nalézajíce vždy nové
                    a levnější nebo se štědřejšími porcemi za stejný peníz. Avšak za léta, jež
                    uplynula od oněch počátků pražského života, odvykl Novák nadobro takovým
                    hospůdkám s obecenstvem velmi různorodým. Dnes vyhověl vyzvání otce Kulicha,
                    nechtěje hned první jeho přání odmítnouti, ale teď si umiňoval, že budoucně se
                    vymkne.</p>

                <p>Jako by četla jeho myšlení, pronesla Nanynka potichu, aniž při tom na Nováka
                    hleděla:</p>

                <p>„Vám tu není příliš volno, viďte. To tatínek má takové nápady. Kdybyste byl jen
                    slovo řekl – –“</p>

                <p>„Nic nevadí, Andulko,“ odpovídal stejným způsobem Novák. „Chvíli posedíme,
                    dopijeme, a zas půjdeme. Nač tatínkovi radost kaziti.“</p>

                <p>Otec Kulich, vraceje se od stolu denních hostí, zastavil se u pianisty, podal mu
                    viržinku, a pak přisedaje ke stolu, řekl:</p>

                <p>„No, tady jsem. Teď nám pan kapelník zahraje něco pěkného, a pak se zdvihneme,
                    abychom vašnostu nezdržovali. Povídal mně kapelník, že jako vašnosta rozumí
                    hudbě – hledá tam něco zvláštního. Jináč – to snad vašnosta zná – je zdejšímu
                    publikum všechno jedno, jen když do těch klapek břinká. – Ale není on Padevět
                    špatný muzikant. Měl na to konverzátorium, varhanickou školu, ale rozum neměl,
                    a hloupá ženská ho strhla. Utek’ s jednou šenkýřkou, měl pro to opletačku se
                    soudem, málem že to neodseděl, a bylo po kariéře. Už ho na školu nevzali. Kdepak
                    dnes moh‘ bejt! Kapelníkem u vojanskejch!“</p>

                <p>Pan Padevět se probíral partesy, jež choval ve zvláštní příhradě ve výklenku za
                    klavírem a po nichž sahal toliko ve chvíle mimořádné. Jinak hrál stále z paměti
                    a byl pianistou velmi obratným, jako mnohý z jeho kolegů, kteří se svým uměním
                    zapadají na konec do krčem a nočních kaváren. Našel, co hledal, rozestřel noty
                    nad klaviaturou a po několika úderech, jimiž se dožadoval ticha, rozehrál směs
                    z Fausta.</p>

                <p>Hluk ve výčepu ztichl, všichni pozorně naslouchali. Sám výčepník Bryndal umlkl,
                    opřel se o pažení dveří a hleděl střídavě na pianistu a zas ke stolu Kulichovu.
                    Ať si nový host poslechne, jak se u něho hraje! To není žádný šumař. To je
                    muzikant, jakého v každé hospodě nenajde. To je jeho kapelník Padevět! V tuto
                    chvíli umiňoval si Bryndal, že po skončené hře přinese Padevětovi mimořádnou
                    odměnu: smažené jelítko se zelím. Je masopust, ať taky užije dobrého.</p>

                <p>Padevět vědom, že mu naslouchá znalec, hrál s citem. Na jeho tváři ležel teď
                    docela jiný výraz než prve, když vytloukal řinčivý všední pochod. Skoro cosi
                    jako pohnutí. Snad se vmýšlel ve své počátky, snad nad ním ševelily někdejší
                    jeho sny, když ještě horoval o skutečném umění a v duchu stoupal ke slávě
                    umělecké. Opájel se vlastním výkonem a již nehleděl přes noty na Nováka, co tomu
                    říká, ba již nehleděl ani do not. Našel v paměti každý tón a nadšenou svojí hrou
                    mírnil a zastíral vady nástroje, který byl uvyklý vítěziti u posluchačů jenom
                    nezřízeným hřmotem.</p>

                <p>Nanynka, která taky časem chodívala do divadla, znala Fausta. Když teď zazněla
                    píseň Sieblova, sklonila hlavu. Z té písně zvučelo k ní vše, čím srdce přetékalo
                    od chvíle, kdy Novák práh příbytku jejího překročil. Na pestrý ubrus před ní
                    kanuly jí slzy.</p>

                <p>Otec Kulich přestal kouřit a položil doutník na okraj stolu. Stakramentský
                    Padevět! – Matka Kulichová seděla jak zařezaná, s očima upřenýma na pianistu,
                    jako socha v panoptiku. Ani nemrkla.</p>

                <p>Novák opíral hlavu o levici, přemýšlel o tom, co mu o Padevětovi řekl Kulich,
                    a bylo mu lítostivo. Zdálo se mu, že rozumí tomuto pokoutnímu virtuosovi, který
                    se dávno rozloučil se vším, več pro budoucnost doufal, a utrácí před těmito
                    posluchači zbytky svého někdejšího duševního jmění.</p>

                <p>Padevět skončil, sňal okuláry, sklonil hlavu a čistil skla. Přitom, kryt
                    rozestřenými notami, přetřel kapesníkem taky oči, v nichž ho pálilo.</p>

                <p>Novák upřímně zatleskal, a tím vyvolal hlučný potlesk ostatních posluchačů. Jindy
                    Padevět přijímal potlesk svého obecenstva jako povinný hold, na němž snad mu již
                    ani nesešlo. Ale teď, dobře věda, odkud první zatleskání zaznělo, pozdvihl se
                    z lavičky za klavírem a uklonil se vážně a vděčně jen jediným směrem. Ke stolu,
                    u něhož seděl Novák. Jemu jedinému, Novákovi, svědčil tento dík za uznání. Ach,
                    myslil v té chvíli, kéž by sem chodili sami takoví posluchači!</p>

                <p>Ale bylo na čase, že se ukončila tato mezihra. Neboť pojednou ozvalo se z ulice
                    skotácké zavřískání, jekot, bezuzdný smích, a do výčepu vpadly tři nebo čtyři
                    maškary. Maškary prabídné, v kostýmech z posledních půjčoven. Mířily asi do
                    nějaké reduty buď na ostrov Střelecký, nebo na Velké Benátky, a konaly cestou
                    zastávky ve výčepech a krčmách, aby se uvedly v náležitou náladu masopustní, než
                    dojdou cíle.</p>

                <p>Pozornost hostí Bryndalových obrátila se k těmto novým zjevům, a to byl příhodný
                    okamžik, aby se Novák zdvihl a zaplatil. Všichni čtyři oblékli se rychle. Novák
                    popošel ke klavíru a položiv šetrně na talíř ubrouskem pokrytý několik
                    desetníčků, podal pianistovi ruku.</p>

                <p>Kapelník Padevět uchopil pravici Novákovu oběma rukama a beze slova dlouho ji
                    tiskl. Zatím Kulich se loučil s kamarády u stolu „denních“. Matka Kulichová
                    s Nanynkou čekala již u dveří.</p>

                <p>Když za hluku, způsobeného příchodem maškar, odcházel Novák, povstali všichni
                    známí Kulichovi a ukláněli se mu. A když společnost Kulichova procházela dveřmi
                    z výčepu, Novák poslední, tu pan Padevět rychle sedl na svou lavičku a z nitra
                    klavíru zaznělo za odcházejícími bouřlivě a s pedály: Dlouho buď zdráv –!</p>

                <p>Dveře dopadly, ale pozdrav Padevětův opakoval se. Na tiché ulici přitulila se
                    Nanynka k Novákovi a zašeptala:</p>

                <p>„Díky Bohu, že přišly ty maškary. Mohli jsme v tom zmatku uniknout. – Nehněváte
                    se, Jindro? Že vás tam tatínek zatáhl?“</p>

                <p>„Naprosto nehněvám, Nanoušku. Viděl jsem zas něco, z čeho jsem dávno vyšel.
                    Člověka chvílemi až zamrazí. A každý z nás mohl být na jeho místě – –“</p>

                <p>Tato slova týkala se pianisty Padevěta.</p>

                <p>Nanynka porozuměla.</p>

                <p>Otec Kulich, vedoucí rytířsky choť, dohonil teď párek mladých a volal
                    k Novákovi:</p>

                <p>„Tak jsme se tam podívali – a teď zas přišly jiné maškary –, s těma to může
                    špatně dopadnout. Ty si uženou opici, než dojdou, kam chtějí, a pak je sebere
                    policajt. A co říkáte našemu kapelníkovi? Chlapík, co? Takového nemají v každé
                    hospodě. Ale taky si u nás přijde na pěkné šestáky. Neučil se to nadarmo.“</p>

                <p>A obraceje se k choti, řekl:</p>

                <p>„Tak támhle na roh Karlova náměstí doprovodíme Vašnostu a pak zahnem‘ domů,
                    matko. Já ti rozumím – máš už starosti. Vždyť je masopust!“</p>

            </div>

            <div type="chapter">
                <head>16. Před výslechem</head>

                <p>Otec Kulich řekl důrazně, že doprovodí „vašnostu“ na kraj Karlova náměstí, a to
                    taky učinil. Teď stanul pod novoměstskou věží, rozkročil se, jako by chtěl do
                    dlažby vrůsti, a řekl:</p>

                <p>„Až pocuď, vašnosto. Vy dolů, a my nahoru nazpátek. Táhne na desátou, bude
                    potřeba zamknout vrata. A já mám u Čejků rozdělanou labetu.“</p>

                <p>Matka Kulichová stiskla rámě manželovo a škubla jím.</p>

                <p>Otec Kulich nedbal tohoto napomenutí a pokračoval:</p>

                <p>„Doprovodili jsme vás na půl cesty, teď už domů trefíte. A až zas vám jednou bude
                    dlouhá neděle, ponavštivte nás, aby se Nandě nestejskalo.“</p>

                <p>Druhé škubnutí mělo tátu upozorniti, aby nebyl prostořeký, nemluvil nad
                    potřebu.</p>

                <p>Teď Kulich vyprostil rámě z výstražných prstů manželčiných, které je jako svěrák
                    obmykaly, a řekl:</p>

                <p>„Musíš-li něčím cloumat, mámo, tamhle je kandelábr. Však on mně vašnosta rozumí,
                    a když ho nezvete vy, musím ho pozvat já jako hlava rodiny. A počítám, že
                    vašnosta přijde rád.“</p>

                <p>Matka Kulichová byla by muže nejraději křísla, ale zaťala rty, mlčela. Znala
                    Kulicha a viděla, že má chvíli, kdy s ním není pořízení.</p>

                <p>Jindřich Novák sklonil hlavu, že mu stříška klobouku zastínila tvář, podal
                    rodičům ruku a něžně se rozloučil s Nanynkou.</p>

                <p>„Hubičku si taky můžete dát,“ povídal otec Kulich, „když jsme my při tom. A když
                    při tom nejsme, beztoho se neptáte.“</p>

                <p>Ale teď matka Kulichová rýpla starého zezadu do žeber.</p>

                <p>Jindřich Novák pobídnutí Kulichová neuposlechl, aby Nanynku v rozpaky neuváděl.
                    Jen jí dvorně ruku políbil, stiskl – vroucně stiskl, a dal se níže ulicí
                    Vodičkovou.</p>

                <p>Dopálená matka obrátila se na podpatku a kráčela vzhůru, odvádějíc Nanynku.</p>

                <p>Kulich díval se za ženou s ústy otevřenými, rozběhl se za ní a volal:</p>

                <p>„Volnou, volnou, mámo! Zatáhni kola! Jde to do vrchu, neužeň mě! Dům nám
                    nespadne, a spadne-li, bude líp, když zůstaneme venku.“</p>

                <p>Teď jich došel, připojil se k ženě.</p>

                <p>„Ty jsi starý žvejkola!“ zavrčela Kuliška hněvivě.</p>

                <p>„To bys nebyla první ženská, která to mužovi říká,“ odpovídal rozmarně Kulich, „a
                    která se taky domejšlí, že má pravdu. Ale dlouhé vlasy, krátký rozum! Takový
                    mladík se musí povzbudit. Žádné drahoty! V tom je dycky ženská přetvářka. Mám
                    pravdu, Nando?“</p>

                <p>„No ano, tatínku,“ odpovídala Nanynka co nejzdrželivěji ve snaze, aby zabránila
                    nějakému zlozvuku mezi rodiči po večeru tak milém. „Ale takhle po
                    lopatě – –“</p>

                <p>„A snad po lžičkách, co? Buď ráda, že tu někdo rozumné slovo promluví. Počítám,
                    že tenhle ženich se neutrhne. A tedy jaké drahoty.“</p>

                <p>Nanynka raděj mlčela a mlčela taky matka, ač jí ústy škubalo. Nemyslila na nic
                    než na spořitelní knížku s dvanácti stovkami, s níž se táta po večeři byl
                    vytasil. Začala by se svým výslechem nejraději hned, ale dobře cítila, že to
                    svojí nevrlostí k mužovi pokazila a že není vhodná chvíle důvěrnosti, aby na něm
                    vymáhala vysvětlení. Až doma tedy.</p>

                <p>Kráčeli mlčky, každý se obíraje vlastními myšlenkami, a nejdále v nich zalétala
                    Nanynka. Má ji rád otec, má ji ráda matka, to dobře ví. Ale tyto dvě staré hlavy
                    a všechno, co se v nich děje, vytváří a výrazu dochází, je zcela jiný svět než
                    její a než – Jindřichův. Je to nějaký starý svět, jemuž buď nerozumí ona, nebo
                    který nerozumí jí. Dobře to myslí otec, ale nedovede se vyjádřiti. Jeho
                    myšlenkový život strnul a zaschl v tom omezeném nádvoří a v krčmě u Čejků.</p>

                <p>Tam nejpodřízenější postavení, služba a nejmalichernější zájmy, a tu zas okolí
                    stejných drobných živočichů, kteří co den přemílají totéž a nevidí do širokého
                    proudu života, nemají vyšších vznětů, žádných dalších snah, žádných cílů, neboť
                    jsou dávno se vším hotovi a žijí jen ze včerejška a předvčerejška jako
                        přežívavci.<ref>[28]</ref> – Maminka dobrá, dobrá – pravda –, ale taky její
                    obzor je jako zazděný, duše nikam nemůže. Dnes poprvé Nanynka, když srovnávala,
                    jak mluvil Jindřich a jak mluvili její rodiče, seznávala, kterak se dvojí ten
                    svět odlišuje. A dnes poprvé, právě teď, na této cestě k domovu, zalomcovalo jí
                    palčivé přání, aby již byla z domova otcovského, ze všeho toho tíživého života
                    posavadního a započala kdesi jinde po boku svého Jindřicha život nový, vlastní,
                    ze všech počátků, ze základů, jež položí Jindřich. Skoro ji trýznilo pomyšlení,
                    že se musí navrátiti v to neutěšené okolí a žíti v něm ještě kdo ví jak dlouho.
                    Nebýti dlouholeté kázně a zvyku, ale hlavně kázně, nejraději by se rozběhla za
                    Jindřichem, přimkla by se k němu a vykřikla by: Jindro, vezmi mě s sebou,
                    k sobě, domů, pod svůj krov!</p>

                <p>Jen – jen – zdali by taky Jindra chtěl a mohl? Neboť taky jej poutá jistá kázeň
                    a povinnosti, ohledy nepřekonatelné. Toho si byla vědoma. A tak vše, co ji dnes
                    rozechvívalo od chvíle, kdy Jindřich překročil práh rodičů, vyzrálo v ní
                    v jediný veliký, hlasitý výkřik rozkolísané duše: Jindro, odveď mě
                    z domova! –</p>

                <p>Trojice Kulichových prošla ulicí Žitnou, propletla se několika ulicemi jinými,
                    a tu došla ke starému domu, v němž se tajilo tolik životů drobných,
                    malicherných, zápolících a odumírajících, den ode dne, rok od roků, po celá
                    desítiletí, po století. Tolik událostí nepatrných i zas pro jednotlivce
                    ohromných, směšných i slzavých, fraškovných i tragických. Teď se ukládal ke
                    spaní. Jen v několika oknech ještě svítili mdlým, žlutavým světlem petrolejek,
                    neboť ten dům neměl posud plynu. Kalná to byla světla. Chvílemi je zatemnil
                    nějaký stín osob svlékajících se, a tu se zdálo, jako by okna ospalostí
                    mhourala.</p>

                <p>Kulich stanul.</p>

                <p>„Tak jděte, holky,“ povídal, „jděte na kutě.“</p>

                <p>„A co ty?“ vyhrkla Kuliška.</p>

                <p>„Povídal jsem, že mám u Čejků rozdělanou labetu, a půjdu pro ni. Čekají mě
                    tam.“</p>

                <p>„Domů pojď!“ vyhrkla matka.</p>

                <p>„To si budeš muset pořídit nějakého Amidora, aby sis na něj takhle houkla, mámo,“
                    hovořil Kulich rozmarně, „a to víš, když dám slovo – –“</p>

                <p>„Pojďte, maminko,“ zašeptala Nanynka a zatahala matku za salup<ref>[29]</ref>.
                    „Vždyť tatínek přijde.“</p>

                <p>Jen po dnešku žádnou mrzutost, skoro se modlila Nanynka. Jen žádný křiklavý
                    výjev, žádný spor. Ať skončí v míru tento den, posvěcený první návštěvou
                    Jindřichovou!</p>

                <p>Zdálo se, že matka chápe, dceři rozumí. Neboť pojednou řekla zvukem zcela
                    jiným:</p>

                <p>„No tak, starý, ale prosím tě, nezdržuj se tam dlouho. Taky je ti potřeba vyspat
                    se. Jdi tedy – a vrať se brzy.“</p>

                <p>„No, to je moudrá řeč, mámo, vidíš. Teď bych ti to uďál k vůli, ale když jsem
                    slíbil – –“</p>

                <p>Ženštiny vešly do průjezdu, otec Kulich mířil za roh. –</p>

                <p>Když matka Kulichová vešla do nízkého a těsného příbytku, naplněného posud vůněmi
                    svačiny a večeře, rychle rozžehla lampu ve světnici a ještě oblečená chvátala ke
                    kufru pod komínem, popadla za železný knoflík, aby zdvihla víko a podívala se na
                    tajemnou tu knížku spořitelní. Ale kufr byl zamčen. Táta Kulich byl opatrný
                    člověk, dovedl šetřiti svého tajemství a měl klíč od kufru u sebe.</p>

                <p>Nanynka odstrojovala se a ukládala svátečný oděv do skříně ve světnici.
                    Pozorovala počínání matčino, ale dlouho mlčela. Konečně však, vidouc, kterak
                    matka víc a více se rozčiluje, sepjala ruce a žadonila:</p>

                <p>„Maminko, prosím vás, nedoléhejte na tatínka. Nevydrážděte ho. Vždyť je to tu,
                    a když to uchoval podnes, neztratí se to. Měla jsem dnes takovou šťastnou
                    chvíli – –“</p>

                <p>Již se jí hlas rozechvěl a z očí vyhrkly jí slzy.</p>

                <p>Pláč Nanynčin vždycky matku krotil.</p>

                <p>„Neplač, holka! Vždyť já nic netento. Jen jsem se dívala, zdali tatík dobře
                    zamkl – když jsme byli všichni z domu. Ničemu člověk nesmí věřit. No, a zamčeno
                    je. K čemu tedy – –“</p>

                <p>Ale místo utišení sedla Nanynka na starou pohovku, opřela lokty o stůl, hlavu
                    o dlaně, a rozeštkala se:</p>

                <p>„Maminko, maminko – já měla dnes tak šťastný den a teď je mně tak ouzko –
                    k umření – –“</p>

                <p>„Kdopak by umíral, Nanynko, teď, když máš všechno v nejlepším – když pan
                    Novák –“</p>

                <p>„Ach, Jindro, Jindro!“ vyvzlykla Nanynka, přitiskla obě ruce na tvář, a skrze
                    prsty protékaly jí slzy. – –</p>

                <p>Otec Kulich vrátil se nad očekávání brzy. Nanynka již ležela ve světnici, matka
                    Kulichová v kuchyňce, aby nepřeslechla zvonek a neměla daleko ke dveřím. Bylo
                    k jedenácté, když zaduněla domovní vrata – Kulich měl svůj domovní klíč –,
                    zadusaly kroky průjezdem a zašáraly po dvoře. Kuliška vyskočila, aby odsouvla
                    závorku na dveřích. Ještě nespala.</p>

                <p>„To jsi tu brzy, Kulichu,“ řekla mírně.</p>

                <p>„Jsem,“ potvrdil Kulich. „Zatracení taškáři! Rozebrali labetu beze mne a seschli
                    se domů. Tak jsem vypil sklo – a tady jsem. Ty maškary tam uvázly – já to
                    věděl – a dělají tam kriminální tartas<ref>[30]</ref>. Už na ně volali jednu
                    patrolu. – Sebral jsem se. Nechtěl jsem se do ničeho dostat. Všichni se nalili,
                    Bryndala by málem byli vyhodili. Šak tam jednomu udrobil za ucho, že ještě teď
                    hledá hlavu pod stolem. Povídám si: Bartoloměji, zůstaneš-li zde, šlápneš do
                    toho taky, a čert ví, jak to dopadne. Takovéhle zábavy už pro mě nejsou. Tedy
                    jsem šel.“</p>

                <p>„Tos dobře udělal, Bartoloměji,“ schvalovala Kuliška. „Je z toho strach.“</p>

                <p>„I strach jsem neměl, holka, to mě znáš. A po čertech mě svrběly dlaně. Ale
                    myslil jsem si: před hodinou jsi jim tu předváděl ženicha, a teď aby ses dostal
                    do maléru? To ne, musíš pamatovat na žábu, aby neměla ostudu.“</p>

                <p>„Tos měl rozum, starej.“</p>

                <p>„Čerta rozum! Trému jsem z toho měl. Šak mě Bryndal nechtěl pustit, aby v pádu,
                    by se stalo, měl sukurz<ref>[31]</ref>, ale já mu povídám: máte tady kapelníka,
                    ten to všechno vyhází, až bude potřeba. Nebo Padevět, víš, ten by v ráži dovedl
                    hodit fortepiáno na hlavu. Ale když jsem odcházel, vedli tam právě druhou
                    patrolu – ta v tom udělá pořádek. To jsem byl rád, že jsem venku.“</p>

                <p>„Bartoloměji,“ volala matka ze svého lůžka.</p>

                <p>„Copak?“</p>

                <p>„Pojď sem.“</p>

                <p>„Copak chceš?“</p>

                <p>„Dej mi hubičku!“</p>

                <p>„Pro boha tě prosím!“</p>

                <p>„Že ses tak moudře zachoval.“</p>

                <p>„Hrome, najednou! Ty seš ňák naměkko, mámo!“</p>

                <p>„Jsem, táto. A celej večír. Pojď, tuhle si sedni a povíš mně – –“</p>

                <p>„Aha!“</p>

                <p>„– povíš mě, jak je to s těma dvanácti stovkama.“</p>

                <p>„Ahá!“ zvolal Kulich vítězně. „Z té tvé chuti na hubičku hned mi čouhalo čertovo
                    kopyto. Tak tohle to je! – No počkej, stará! Nejdříve se odstrojím, a potom tedy
                    ti budu povídat pohádku.“</p>

                <p>Kulich šmátral na pecince po sirkách, dvakrát se dostal do nějakých kastrolů,
                    dvakrát něco shodil, ale Kuliška neříkala slova.</p>

                <p>„Jen abych si nezadřel struhadlo za nehet,“ chrochtal Kulich. Ale tu již měl
                    sirky, škrtl, cvakl cylindrem. Knot chytal pomalu a prskal přitom na všechny
                    strany, jako by nevrle huboval: Taky jste mě mohli nechat spát, když je noc!</p>

                <p>Konečně se lampička rozhořela a dívala se kolem dokola jak vyjevená.</p>

            </div>

            <div type="chapter">
                <head>17.Kulichova agentura</head>

                <p>Otec Kulich shodil kalmuk, svlékal tygrovanou vestu. Všechno to matce dlouho
                    trvalo.</p>

                <p>„No tak pojď, starej,“ volala s pohovky. „Sedni tuhle ke mně.“</p>

                <p>„Seš hrozně nedočkavá, mámo,“ bručel Kulich. „Je mi už od Čejků náramně dusno,
                    musím shodit obal. Zatím sedím tuhle, abych se zul. – Ahá, protos byla tak
                    navařená a komendýrovala mě domů, že ti to jazykem škubalo. No, počkej, hned se
                    vyloupnu. Tak, pravá dole – levá taky – a hrome, teď jsem se tu chytil do
                    nějakého kastrolu na zemi!“</p>

                <p>„Vždyť sis rozsvítil.“</p>

                <p>„Rozsvítil! Hoří to jak u mrtvoly. Taky se s tím nádobím po celém domě
                    roztahuješ. Cožpak se kastroly kladou na parkety? Teď nevím, jsem-li to v zelí,
                    nebo v knedlíkách.“</p>

                <p>„Ježíš Marjá!“ vzchopila se napolo matka Kulichová.</p>

                <p>„No – nekřič – jsem ještě v punčochách, nic tomu nebude. – Ne, není to zelí ani
                    knedlíky. Cejtím, že v tom plavu.“</p>

                <p>„Ale, Božínku,“ vzpomněla si matka, „je to jen voda, nalila jsem ji tam, aby se
                    škraloup odmočil. Tak vytáhni nohu.“</p>

                <p>„Vytáhni ji, když se mi tam palec zpříčil!“</p>

                <p>Konečně se Kulich vyprostil, smýkl kastrolem pod pecinku a třepal nohou ve
                    vzduchu.</p>

                <p>„Dalas mi lázeň, mámo! Dostanu-li z toho loupání…“</p>

                <p>Ale nezlobil se Kulich. Vlastně mu působilo potěšení, že všemi těmi okolky ženu
                    zdržuje a napíná.</p>

                <p>Jako by to uhádala, mlčela matka Kulichová. Znala manželovy drobné schválnosti
                    a skoro jej teď podezřívala, že šlápl do kastrolu naschvál.</p>

                <p>Konečně tedy Kulich dohrál svou taškařinu a blížil se k ženě.</p>

                <p>„Ani mi nějak není do spaní,“ povídal.</p>

                <p>„Vždyť mně taky ne, táto,“ přisvědčovala Kuliška. „Mám ze všeho plnou hlavu. Není
                    to maličkost – holka bez mála na odchodu z domu – –“</p>

                <p>„Ba žeť,“ přidal otec.</p>

                <p>„Čekala jsem pro ni někoho docela jiného. Myslila jsem vždycky: tak nějaký dobrý
                    řemeslník – a najednou takový pán! Nebo to je pán, Kulichu.“</p>

                <p>„Jaká pomoc, matko! Bude Nanda paní!“</p>

                <p>„Pravda, táto. Jenže se mi z toho až hlava zatočila: jakpak holku pro takového
                    ženicha vybavím! A tu ses vytasil s knížkou. Kdybys věděl, jak mi z toho
                    bylo…“</p>

                <p>Matka se odmlčela, čekajíc na Kulicha. Ale tatík taky mlčel.</p>

                <p>Jeho otálení již ji trýznilo.</p>

                <p>„Kulichu,“ řekla teď hlasem ztlumeným, aby neslyšela Nanynka, nespí-li – a sotva
                    že spala! – „Kulichu, řekni mi na své dobré svědomí: jsou to peníze
                    poctivé?“</p>

                <p>„Jsou!“ chrochtl Kulich.</p>

                <p>„Tvoje?“</p>

                <p>„Moje,“ stejně řekl Kulich.</p>

                <p>„Nelpí na nich –“ Kuliška bála se dopovědět. Ale na mysli jí tanulo jediné
                    slovo.</p>

                <p>„Myslíš krev, mámo? Ne. Leda něčí, o kom nevíme. Ale do toho nám nic není.“</p>

                <p>„Kulichu,“ zvolala matka šeptem, „cos to vyvedl?“</p>

                <p>„Chytrou věc, mámo.“</p>

                <p>„Pro boha tě prosím!“</p>

                <p>„Už jo, mámo. Ani nevíš, koho máš. Dycky jsi mě jen potlačovala, ničila,
                    a najednou: vidíš ho, starého Kulicha? Má stojky pro Nandu.“</p>

                <p>„No tak ale, Ježíš Marjá, mluv přece, povídej!“</p>

                <p>Kuliška hořela dychtivostí, pozbývala trpělivosti.</p>

                <p>„Inu, povím, stará, povím. Teď už to můžeš vědět, když jsme s holkou tak daleko.
                    Nebo na to sem se léta těšil, až na vás jednou s tímhle vypadnu. Já věděl, že si
                    Nandu doma nenecháme.“</p>

                <p>Matce Kulichové odstávaly uši, rty se jí chvěly, očima polykala muže.</p>

                <p>„Tys vyhrál, Kulichu!“ zvolala.</p>

                <p>„Nevyhrál, mámo. Na to přeci nejsem dost hloupej.“</p>

                <p>„Tedys dědil!“</p>

                <p>„Jo, po kompak?“</p>

                <p>„To nevím.“</p>

                <p>„Tak vidíš to. Já taky ne.“</p>

                <p>„Ku-li-chu!“ zavrčela žena, protahujíc slabiky. Znamenalo to: nedopaluj mě déle,
                    nebo ti vlítnu do tváře, oči ti vyškrábu, jazyk ti vytrhnu.</p>

                <p>„Neuhodlas bys, mámo, kdyby ses trápila do rána. Tedy ti to povím: prodával jsem
                    domy.“</p>

                <p>Matka Kulichová se opřela oběma rukama, povytáhla se výše k poduškám.</p>

                <p>„Tys prodával domy? – Tys měl nějaké domy, brepto stará?“</p>

                <p>„Jsi ty hloupá, mámo. Dybych měl dům, nebyla bys domovnicí. Seděla bys v prvním
                    poschodí u okna a Nanda by hrála na fortepiáno. A já bych plival z okna na
                    lidi.“</p>

                <p>„Tedy co tlacháš!“</p>

                <p>„Cizí domy jsem prodával, mámo. Dva sem prodal. Dohodil jsem na ně kupce, víš? –
                    Znáš ty pana Pětipsa? – Neznáš. – To je stavitel, tam v Lipové ulici, víš? –
                    Vlastně to není stavitel. Ani teď nevím, čím vlastně byl, esli pokrejvačem,
                    klempířem, nebo kominíkem. Ale ňák se mu v řemesle nedařilo. Krytina mu
                    prejskala, žlaby se mu kroutily, v komínech mu pořád saze hořely. Když se s ním
                    všecky provazy strhaly, začal stavět domy. To bejvá dycky tak. Kdo ve světě
                    nesvede nic dobrého, dá se na stavbu domů. Se ví, že na dluh. Tam nahoře nad
                    Slepou bránou<ref>[32]</ref> postavil půl ulice. Takové domy papírové, víš?
                    Které se třesou jak nedostydlý sulc. Takové, že by se málem s nima moh posadit
                    na vánoční trh. – Jednou mě potká a povídá – jsme staří známí z vojny –, povídá
                    mi: ‚Slyšej, Kulichu, dyby se tak náhodou stalo, že by zvětřili někoho, kdo by
                    si chtěl koupit hezkej dům, mám jich několik na prodej. Hezký domečky, jako
                    klícky, a tři mám, ty jsou eště na osm let bez daní. Radost pro každýho, komu
                    budou říkat »pane«.‘ – Tehdá sem si myslel: dyby za něco stály, ty bys na ně
                    našel kupce sám. Ale pak mi to uvázlo v hlavě, mámo, a já hledal kupce. Že
                    s lidma umím, to víš, a takhle pod rukou lidi radš kupujou, než by šli do
                    kanceláře. A vidíš, našel jsem já mu dva takové s chutí a penězma. Slovo dalo
                    slovo, dycky za pár neděl byl kontrakt na papíře a provize v kapse. Jo, jo,
                    mámo, dyby hausmistr neměl domům rozumět, kdopak jinej? Po pěti stovkách sem za
                    to shrábl. Tak už to víš.“</p>

                <p>„Ale ty máš dvanáct stovek, starej!“</p>

                <p>„Mámo, mámo! Protože jsem je položil na interes<ref>[33]</ref>. Za několik let
                    jich nabude!“</p>

                <p>„A mně ani slova o tom!“ vyčítala Kulíška.</p>

                <p>„Byl na to čas, mámo. Nehořelo. Dybych byl řek, možná, že juž by to nebylo
                    pohromadě. Anebo by to mělo jinej oučinek. Není radno se vším se ženským
                    pochlubit. Vede to k pejše a fúrii. Hned byste byly povějšily nos, hned bys byla
                    Nandu jináč strojila, žába by si byla na peníze domejšlela – ale tolik toho
                    přece není. A já už tenkrát pamatoval, že se to dobře hodí, až bude nejvíc
                    potřeba.“</p>

                <p>„Kulichu!“</p>

                <p>Kuliška vztáhla ruku, aby muže po tváři pohladila. Ale pravice jí sklesla. Neboť
                    v tom okamžiku v ní vyvřela neskonalá lítost. Vzpomněla na vlastní drobné
                    úspory, jež pro Nanynku střádala, stále pamatujíc na její budoucí vdavky.
                    Vypouštěla do pokladničky desetníček po desetníčku, a když měla pohromadě pětku,
                    desítku, zanášela to do spořitelny. Činila tak beze zmínky obávajíc se, aby se
                    na její malý poklad nedostal někdy muž a neutahal ho. Počítala všeho na nějaké
                    tři stovky za ta léta a byla šťastna i hrda u vědomí, že jednoho dne vyklopí
                    dceři věno a překvapí tak i muže. A zatím Kulich ji překvapil svými dvanácti
                    stovkami, o nichž potuchy neměla, nadobro ji přikryl, zavalil.</p>

                <p>Z očí jí vyhrkly slzy.</p>

                <p>„Kulichu,“ promlouvala hořce, „já se tak mozolila, schráněla jsem pro Nanynku
                    takříkajíc po krejcaru, od huby si utrhovala – a tys měl přes tisícku. Kampak já
                    s těmi šestáky…“</p>

                <p>Lítostí se jí hrdlo stahovalo.</p>

                <p>Kulich zdvihl obě ruce, které se podobaly medvědím tlapám, a položil je ženě na
                    šíji:</p>

                <p>„Mámo, nebreč! Taky ty tvoje šestáky budou jí dobry. A na svědomí ti můžu říct,
                    že mají větší cenu než moje peníze. Tys na ně potřebovala leta, já ke svým
                    přišel takřka jak slepej. Tiše buď, ať si nepohneš osrdím. Dáme každý, co máme,
                    a dáváme to Nandě. Ať je jí to požehnáno, žábě zpropadené. Ta si uhnala jiného
                    kulicha než ty, co?“</p>

                <p>A Kulich zasmál se chraptivě vlastnímu nápadu.</p>

                <p>Hruď matky Kulichové ještě několikrát se vzdula, hrdlo ještě vyvzlyklo, načež se
                    jí na tváři rozložil úsměv, jako když se po krátké přeháňce vybírá.</p>

                <p>„Táto, já ti mám ze všeho takovou radost! Naše Nanynka! A věř mi, až se vrátí od
                    oltáře, až už bude ve svém, zaopatřená, pak bych bez reptání, spokojeně zavřela
                    oči.“</p>

                <p>„To zas já ne, mámo,“ vrčel Kulich. „Načpak to? Rád bych eště hodně dlouho
                    koukal. – Ale něco jiného ti řeknu, mámo. Musíš pak zvykat, že jsme tu jen sami,
                    že má Nanda vlastní panování, a nesmíš se jí tuze plíst do domácnosti, víš?“</p>

                <p>„Jsem snad máma, starej…“</p>

                <p>„No právěť! Že seš máma, musíš tomu rozumět. To nebude jako u nás! Takový učitel
                    nebude zůstávat v brlohu jako my, rozumíš, a až dostane vlastní školu, teprv ne.
                    To bude víc po pansku, a tam už my dva se nehodíme.“</p>

                <p>„A snad se mám dcery odříct?“</p>

                <p>„Kdopak ti to povídá, mámo, ale zmrzet je nesmíme, rozumíš? Když si pro nás
                    přijdou, dobrá, půjdeme tam. Ale ne abys tam byla pečená vařená. To je člověk
                    jiného zrna, jak tak pozoruju, a Nanda bude dycky s mužem a při muži. A krom
                    toho, stará, zdá se mi, že se nám Nanda trochu odkutálela – a teprve se
                    odkutálí, až bude z domu.“</p>

                <p>Matka Kulichová povzdychla, zamyslila se. Co si tak někdy sama nechtěla přiznati,
                    na to uhodil pojednou i starý táta, jejž celý čas pokládala skoro za hluchého,
                    nevidomého pro vše, co se kolem něho dělo.</p>

                <p>„A teď mě sem pusť, mámo, a jdi si do světnice. Juž bych spal.“</p>

                <p>Staří neslyšeli, že v tom okamžiku ve světnici odcupaly lehké kroky ode dveří.
                    Stála tam téměř po celý ten hovor Nanynka a naslouchala. Byla se vzchopila
                    z postele ve chvíli, když matka se jala otce vyslýchali, když otec k ní přisedl,
                    a přikradla se ke dveřím. Ne z naprosté zvědavosti. Stále ještě obávala se
                    nějaké mrzutosti a chtěla býti na stráži, aby rodiče uchlácholila. A když
                    uslyšela, jak rodiče mají na mysli jen ji, její budoucnost, když se matka
                    v slzách zmínila o svých úsporách, tu to Nanynku popadlo za srdce. Musila se
                    ovládati, aby nevpadla do kuchyňky a nezlíbala matce ruce. Co ji celý večer
                    a zvlášť při návratu naplňovalo tesklivostí, teď se rozplývalo. A když otec
                    dával matce závěrečné ponaučení, tak neočekávané, tu se nitro její rozvlnilo
                    jinou lítostí, skoro kajícnou. Měla večer jediné přání, aby ji milenec co
                    nejdříve odvedl z tohoto starého světa, který jí nerozumí. A tu náhle slyší
                    z úst otcových, jak dobře ten staroch rozumí, přes všechnu svou zdánlivou
                    zaschlost a nejapnost. Podruhé ji to nutkalo, aby vpadla do kuchyně, rodiče
                    zlíbala. Připadalo jí, že se proti nim v duchu velmi prohřešila. Ale jak tu
                    stála v pouhé košili, rozmrazilo ji pojednou, brada jí rozdrkotala, zimnice
                    roztřásla celé tělo. Teď pohovka zasténala. Matka se vzchopila, aby lůžko
                    postoupila otci, a přijde za ní do světnice. Chvatně klopýtala tmou k posteli,
                    vklouzla, ukryla se.</p>

                <p>Teď se otevřely dveře, a tiše, po prstech šmátrala se k druhé posteli matka,
                    pozorně, aby do ničeho nevrazila. U lůžka stanula a sotva slyšitelně sykla tmou
                    k oknu:</p>

                <p>„Spíš?“</p>

                <p>Chtěla se Nanynka tvářiti, jako by spala, ale nedalo jí. Otázka matčina neměla
                    zůstati bez odezvy.</p>

                <p>„Maminko!“</p>

                <p>Znělo to jako prosba: pojďte sem!</p>

                <p>„Ty nespíš,“ plížila se matka dále, „tatík tě probudil, viď?“</p>

                <p>Již byla u postele, sáhla po paměti, pohladila dceru po tváři, po šíji, po
                    paži.</p>

                <p>„Bože, holka, ty jsi jako led!“ ulekla se. „Je ti něco?“</p>

                <p>„Ne, maminko,“ šeptala Nanynka. Chopila se ruky matčiny a tisknouc ji ke rtům,
                    mnohokráte ji zlíbala.</p>

                <p>„Copak, holka?“</p>

                <p>„Maminko drahá!“</p>

                <p>Nanynka již seděla a objímajíc vášnivě matku, líbala ji na ústa, po tváři, na
                    hrdlo.</p>

                <p>„Co je ti, Nanynko? Udusíš mě!“</p>

                <p>„Maminko drahá, jak jsem to všechno zasloužila!“</p>

                <p>Tu stará Kulíška vyrozuměla, že dcera slyšela, co si rodiče v kuchyni
                    povídali.</p>

                <p>„Proto jsi tak studená, holka nemoudrá!“</p>

                <p>Ale již seděla na pelesti, opětovala polibky dceřiny a z hrdla jí klokotalo:</p>

                <p>„Jen abys byla šťastná, dítě drahé, nic jiného!“ –</p>

                <p>Otec Kulich v kuchyni právě foukl do cylindru petrolejky, ulehl na pohovku po
                    ženě, ještě vystrčil ucho směrem ke dveřím a zabrumlal: „Teď zas tam budou mít
                    konferenci, ale při tom já být nemusím. No, ženské!“</p>

                <p>Zachrul se, zívl ještě do tmy, jako když hladový vlk zavyje, načež přetáhl
                    svrchnici skoro až přes hlavu.</p>

            </div>

            <div type="chapter">
                <head>18. Nad Kulichovými</head>

                <p>Za týden po té první šťastné neděli Nanynčině přišel Jindřich Novák podruhé,
                    a potom přicházel již pravidelně. Taky druhou neděli očekávala ho matka
                    Kulichová s kávou a buchtou, tentokráte bez kytice. Avšak Jindřich, když
                    s Nanynkou ve světnici osaměl, řekl k ní co nejšetrněji, zároveň však rozhodně,
                    že by musil od návštěv upustiti, kdyby se toto častování opakovalo.</p>

                <p>„Přicházím jen za vámi, Andulko, ne na hostinu. Přicházím, abych s vámi
                    pohovořil, a hlavně aby mě maminka lépe poznala. Ale nemohu dopustiti, abyste si
                    pro mne působili zbytečné útraty. Vím, že v takovýchto skromných domácnostech
                    není nazbyt – nekaboňte se, Aničko – znám to z domova, byli jsme taky taková
                    nemajetná rodina. Nemohu to říci vaší mamince vida, jak ochotně vše chystá,
                    snáší, ale naznačte jí to sama. Ostatně dne přibývá, nebudu u vás vysedávati
                    vždy do večera. Vyprosím si na mamince, abyste směla choditi se mnou na
                    procházku Prahou, a potom vás k večeru doprovodím domů a chvíli ještě s vámi
                    a s maminkou posedím. – Jste tak srozuměna, Aničko?“</p>

                <p>„Kdo by s vámi nebyl srozuměn, Jindro drahý!“ stiskla mu Nanynka ruku.</p>

                <p>„A ještě něco, Andulko. Od budoucí neděle budu si pro vás přicházeti taky
                    dopoledne, kdy chodíte do kostela. Ale ne vždy do domu, vyčkám vás na rohu, za
                    rohem. Dopolední ty chvíle jsou nejkrásnější – zdá se mi již nyní, jako bych
                    cítil první závany jara – letošní ponenáhlý přechod ze zimy do vesny bude nám
                    někdy nejkrásnější vzpomínkou. Nebo, dítě drahé, tato zima a příští jaro jsou
                    naše první a poslední za svobodna. Doufám pevně, že za rok již nebudete Nanynkou
                    Kulichovou, ale mladou paničkou, paní Novákovou…“</p>

                <p>Na líci Nanynčině obrazila se nejvyšší blaženost. Objala Jindřicha, sepjala pevně
                    ruce na jeho šíji a všechna planouc vroucně zašeptala:</p>

                <p>„Jindro drahý, kéž by – kéž by – –!“</p>

                <p>„Doufám, dítě milé. – A pak budeme vítati vaši maminku a tatínka v malé, skromné,
                    ale útulné domácnosti naší, pravda-li?“</p>

                <p>„Jindro!“ zvolala Nanynka. A jediné to slovo utonulo v blažených, radostných
                    slzách, jež jí z očí vyhrkly. Vzpomněla na noční hovor starých minulé neděle, na
                    otcovu výstrahu matce, že nesmí do domácnosti dceřiny příliš často lézti. A tu
                    Jindra sám předpovídá návštěvy rodičů, nezříká se jich, neodmítá nepatrné ty
                    lidi.</p>

                <p>Upřela k němu zraky a zašeptala:</p>

                <p>„Děkuji vám, Jindro, za ty umozolené, ustarané dvě duše. Jste předobrý
                    člověk.“</p>

                <p>„Dají mi tebe, Andulko zlatá,“ řekl tiše Novák. „Všichni budeme svoji.“</p>

                <p>Bylo to poprvé, co jí zatykal. Uchvátil ji, a jak jí celoval, cítil slanost slz
                    na tvářích dívčiných.</p>

                <p>„Aby tvé oči nikdy neronily slz jiných než radostných, Aničko má!“</p>

                <p>V kuchyňce zašramotila matka, oznamujíc tak svůj vstup do světnice. Byla to matka
                    moudrá, zkušená. Věděla dobře, že někdy ani matka sebelepší neobjevuje se včas.
                    Arci netušila, o čem právě milenci hovoří a zdali vůbec hovoří, ale tolik
                    věděla, že se mezi milenci i v malé chviličce mohou díti věci, při nichž
                    i nejlepší mámy jsou zbytečné. Například hubička nějaká. A matka Kulichová
                    nechtěla, aby se před ní pak musila ostýchati dcera, neřkuli sám nápadník. Je
                    někdy dobře maličkost nějakou neviděti. Stačí, umí-li se máma domysliti. –</p>

                <p>Dvakráte, třikráte objevil se Novák u Kulichů, a „dům“ věděl, že za Nanynkou
                    Kulichovic někdo chodí. Arci nejedna pozorovatelka již dříve si byla povšimla,
                    že časem kdosi chodí s ní, že ji třeba až do ulice doprovází. Pouhé to
                    doprovázení však ještě mnoho neznamenalo, zvláště v očích děvčat z domu, z nichž
                    každé mělo svého ctitele a třeba každý měsíc jiného. Doprovází – doprovází.
                    Brzy-li pak se na úhlednou dívku nějaký mladý muž nepřilepí. Věděl celý dům, že
                    Nanynka chodí do šití, že se vrací až večer. Bylo by vlastně ku podivu, aby
                    chodila domů sama samotinká. Nebo se „šitím“ již odedávna souvisí nějaký mužský
                    doprovod. Pražské ulice již tenkráte na večer nápadně se oživovaly. Zevšad
                    vyrojilo se mnoho studentstva na procházku před večeří, mladí řemeslníci vraceli
                    se z práce, mladí šviháci vydávali se na dobrodružství v temných ulicích. Pod
                    pláštěm houstnoucího soumraku, ve mdlém osvětlení třepetavých a pořídku
                    rozdělených plamenů plynových, v šumném tom ruchu a proplétání večerním ztrácel
                    se tak mnohý párek milenců, který za denního světla nesměl býti pospolu viděn.
                    Byly i dívky z nejlepších rodin – jak jest ustálené označení – jež za takových
                    večerů ochotně dávaly slechu mladým zbožňovatelům, s nimiž se byly seznámily
                    o posledním plese nebo v tanečních hodinách. Byly to sladké chvíle, kradené,
                    „aby maminka nevěděla“, a co svět světem bude, nepozbudou tajené tyto schůzky
                    a chvíle mladého horování svého půvabu. Krásná lyrická scéna z „Fausta“,
                    „smím-li, krásná slečno, sobě ždáti“, bude se opakovati na věky věkoucí, dokud
                    jen budou mladá srdce bušiti v mladých prsou. Jen dvojice bude vždy jiná.</p>

                <p>Nebylo tedy nikomu ku podivu, že taky Nanynka Kulichovic bývá vídána v průvodu
                    mladého muže. Aniž bylo ku podivu, že matka Kulichová byla snad poslední, jež na
                    „spády“ dcery své přišla. – Ale v tom jest veliký rozdíl: choditi s někým
                    a choditi za někým, přímo do domu, s vědomím rodičů, býti vítán a velmi vítán.
                    A teď tedy věděl celý dům, že Nanynka má nápadníka, milovníka, a že byla
                    u Kulichů trachtina.</p>

                <p>A skoro nejpodivnější bylo, že Nanynka neměla závistníků, vlastně závistnic, že
                    nikdo nepronášel ani žehravého úsměšku. Snad proto, že neměla ošklivých nebo
                    nepříjemných vlastností. Byla jen trochu hrda na svoji úměrnou, štíhlou postavu,
                    na bohaté kaštanové vlasy, i na svůj vkus, jak se i za laciné peníze uměla
                    šatiti. Ani dívky služebné o ní a jejím „pánu“ nepronesly slova uštěpačného.
                    A to zas proto, že se Nanynka chovala ke všem vlídně, každé ráda posloužila
                    nějakým vzorcem na zástěru, na kajdu,<ref>[34]</ref> majíc vždy kroje zbrusu
                    nové. Nejednou i mnohé pomohla spíchnouti, co prsty neobratné a těžkou prací
                    neohebné samy nedovedly.</p>

                <p>Byl však přece pár očí, jenž sledoval ději u Kulichů od prvé návštěvy Novákovy,
                    a tento pár náležel paní Angelině Knedlhansové, matce dvou dcer již zaopatřených
                    a třetí posud nezaopatřené. Přimyslíte-li pak si k tomuto páru očí pár tenkých
                    uší, kteréž postihovaly, co se děje i za devátou stěnou, a přimyslíte-li si
                    k těmto jejím dvěma smyslům i velmi citlivý nos o chřípích neobyčejně jemných,
                    pohyblivých, stále jako se chvějících, nos, jenž u této dámy mohl býti nazván
                    i čenichem – a to bez urážky –, seznáte, že byla dokonale vyzbrojena, aby přišla
                    všemu na kloub. Neboť to byla její slabá i silná stránka: všemu na kloub! Pokud
                    se týkalo jejího nejbližšího okolí, paní Angelina Knedlhansová nerada tápala ve
                    tmách. Pochopitelno, že zjev mladého muže u Kulichů, když si tam onoho večera
                    přišla vypůjčit několik kousků cukru, velice podráždil její zvědavost.</p>

                <p>Byla ještě hodnou chvíli sama doma, než se vrátila její dcera Albínka se
                    Saloupkem, jenž byl podnájemníkem paní Knedlhansové, obyvatelem jejího třetího
                    pokoje, a měla tedy dosti času, aby přemýšlela o „dolejších“.</p>

                <p>„Podívejme se na Nanynku,“ hovořila v duchu – ale mimo to hovořila chvílemi sama
                    se sebou i hlasitě –, „podívejme se na žábu, koho ona si to upíchla. Docela
                        pasábl<ref>[35]</ref> člověk! Ovšem, neřekl, čím je. ‚Novák!‘ A karakter
                    žádný. Ale to vím houby, Novák! Nováků je plná Praha. Taky mně mohl říct
                    ‚Novotný‘. Těch je stejně tolik. Snad je to falešné jméno, aby opentlil staré.
                    V tom se matka Knedlhansová vyzná, holenku. Na mne by sis pouhým ‚Novákem‘
                    nepřišel. Hned vizitku sem, s celou dištinkcí, a raděj atesty! Nebo Novák, to je
                    tak inkognito jméno do reduty.<ref>[36]</ref> Hledejte ho pak druhý den. – Ale
                    vypadal dobře, něco solidně, v tom se vyznám. Co mu tak může být? Šestadvacet,
                    nanejvýš. Na ženitbu zralý. – No, přála bych jí to, Nanynce. Není to zlá holka –
                    a škoda by jí bylo, aby v tom brdlohu dole zakejsla. – Ale ráda bych věděla, co
                    zač, odkud? No, dá Pánbůh, všeho se dopídíme. Vyzkoumali jsme jiné věci. – Ne,
                    že by mě to nějak extra pálilo, copak je mně do toho. Ale aby holku jenom tak
                    neočmuchával, neočmuchával, a až se nabaží, nechal tak. To mám nerada, ať se
                    jedná o mou dceru, nebo o jinou. K tomu, milý človíčku, jsme je nepřivedly
                    v bolestech na svět. Tuhle dítě máš, podívej se na ni, líbí-li se ti, vem si ji,
                    ale jen ji nepošereď. Člověk nikomu rád nepodá nakousnutý rohlík, neřkuli
                    tento –“</p>

                <p>Paní Knedlhansová se poškrábala drátem od punčochy za uchem, podívala se ke
                    kamnům, hoří-li v nich, a pojednou vzpomněla:</p>

                <p>„Můj, Bože, vždyť jsem taky chtěla zatopit u Saloupka! Přijde s Albou vymrzlý,
                    aby měl teplo. Ne snad, že by to do rána nevydržel, v posteli se pak zahřeje,
                    ale než do ní vleze. Ať vidí, co je ženská dbalost. Musí mu člověk okázat:
                    vidíš, člověče, takhle to budeš mít pokaždé, až se oženíš. – Na to chytíte
                    každého, na tu domácí péči; Však mu u nás není zle, a až mu dám Albi, bude mít
                    ještě líp.“</p>

                <p>To již paní Knedlhansová přecházela světnicí i kuchyní, sháněla třísky, nějaké
                    staré noviny na podpal, sirky, a táhla do Saloupkova pokoje. Tam se otřásla.</p>

                <p>„Je tu zima, je – ale za chvilku se oteplí. A taky ta coura zatrackaná (mínila
                    služku Barušku), kde ji čerti nosí! Trdluje někde se svým vojákem. Masopust je
                    na paničky morová rána. Na nic jiného holky nemyslí než na bály. Bude zas
                    U hvězdiček, jako minule. – No, taky vás to přejde, holky. Říká se: přej, a bude
                    ti přáno. Jinak je to tvor spolehlivý a do ohně by pro mne skočila.“</p>

                <p>V kamnech zapraskalo, zahučelo.</p>

                <p>„Tak, hoř! – A nesmím zapomenout, abych přiložila. Přijde Saloupek jak do
                    lázně.“</p>

                <p>Paní Knedlhansová se zdvihla od kamen, rozhlídla se pokojem, přistoupila ku
                    psacímu stolku Saloupkovu, posvítila si na něj. Něco knih na něm bylo, a na malé
                    galerii stál uprostřed vyřezávaný rámeček, jaké byly tehda v módě, s podobiznou
                    slečny Albíny.</p>

                <p>„Ano, milý Saloupku. Říkej si, co chceš, naše Albínka je ti souzena. Usoudili
                    jsme tak oba, já i Pánbůh. A budeš s ní spokojen. Však jsem dala za tu
                        kabinetku<ref>[37]</ref> tři zlatky tamhle u Malocha. Ale nejsou to peníze
                    vyhozené. A věneček z jejích vlasů nosí u hodinek jak svatou relikvii. – Ani
                    neví, že jsem mu druhý stejný zašila také do polštáře. To je neomylný
                    prostředek, aby od holky neupustil. No, myslím, že už dlouho na sebe čekat
                    nebudete, děti. Slíbili mně páni, že Saloupek brzy postoupí A pak vám ráda matka
                    požehná. On je Saloupek dobré, předobré hovado!“</p>

                <p>Poslední slova řekla paní Knedlhansová nesmírně měkce a vroucně, jako by
                    budoucího zetě svého měla na klíně a po vlasech jej hladila.</p>

                <p>Teď postavila svícen na stůl, chvátala k posteli a odestlala ji.</p>

                <p>„Na to bych byla zapomněla – a v peřinách by zůstala zima. Tak – a svrchnici
                    tuhle přehrneme hezky přes pelest‘, aby se od kamen ohřála. To má Saloupek rád –
                    je trochu zimomřivý. To prý bývají nejlepší mužové.“</p>

                <p>Panička se vrátila do své světnice, zašťárala v kamnech, přiložila, a usednuvši
                    ke své punčoše, řekla hlasitě a rozhodně:</p>

                <p>„Jen se ho držte, Nanynko, toho svého Nováka. Povídám, člověk pasábl. A co se
                    toho týče, kdo je a co zač, uvidíme co nejdříve. Vyzpytovaly se jiné věci.“</p>

                <p>V síňce zachrastil zvoneček. Panička se zdvihla, spěchala, aby odemkla, a tu se
                    vracela slečna Albína a za ní Saloupek. Z obou vanula zima, Albínka supěla jako
                    malá lokomotiva, Saloupek za ní brblal jak dovářející se brambory.</p>

                <p>„Brrr – brrr – rukulíbám, milostpaní – brrr – to je tam čerstvé povětří!“</p>

                <p>„Povečeříte, pane Saloupku,“ odpovídala paní Knedlhansová, „a zahřejete se.
                    A v pokoji máte zatopeno.“</p>

                <p>„I to je dobře, rukulíbám!“ děkoval Saloupek. „Ale večeřet budeme společně –
                    s vámi?“</p>

                <p>„Jako vždycky, pane Saloupku. Shoď to, shoď, Albi, a připrav na stůl.“</p>

                <p>Panička měla pravdu ve své samomluvě. Saloupkovi bylo u Knedlhansů velmi
                    dobře.</p>

            </div>

            <div type="chapter">
                <head>19. Paní Knedlhansová řeší záhadu</head>

                <p>Bylo by příliš, kdybychom řekli, že zjev mladého muže u Kulichů nedal paní
                    Angelině Knedlhansové celý týden spáti, ale pravda pravdoucí jest, že jí od rána
                    do večera vrtal mozkem. Celý týden milá panička sledovala z okna, co se dole
                    u Kulichů děje, a přes tu chvíli měla co činiti na pavlači. Brzy vyklepávala
                    nějaký kobereček, brzy vytřásala všeliké sukně a jiné hábity přes zábradlí
                    pavlače, ač byla zima a nehrozilo žádné nebezpečenství od molů. Krom toho zvlášť
                    navečer častěji než jindy vycházela a vždy se plížila co nejtěsněji kolem oken
                    domovnického příbytku, než nikde nic podezřelého nezvětřila. A marné bylo také
                    její hlídkování v ulici pod večer, kdy se Nanynka domů vracívala. Buď že Nanynka
                    svoje „úřední hodiny“ změnila, nebo měla zraky bystřejší a zpozorovavši zdaleka
                    hlídkující dámu, odloučila se od svého průvodce dříve a potkávala pak paní
                    Knedlhansovou samojedinká.</p>

                <p>Toliko jednou milé paničce se zazdálo, že Ječnou ulicí před ní kráčí povědomá
                    postava Nanynčina a vedle ní mladý muž. Dáma přidala do kroku, ale než páru
                    dostihla, zmizel jí kdesi za rohem ulice Lípové, jako by se do země byl propadl
                    nebo v mlhu proměnil.</p>

                <p>Nezbývalo jí než rozestřít sítě v neděli. A tu se jí konečně zdařilo. Té neděle,
                    když Jindřich Novák podruhé ke Kulichovům přicházel a již k domu se blížil,
                    právě jako by ze vrat vyšla, objevila se mu na obzoru letná, z mohutných kostí
                    sroubená panička. Pod okrajem kokrhelu<ref>[38]</ref> svého mrskla okem vlevo,
                    mrskla vpravo a spatřivši mladého muže, dala se proti němu. Přitom sáhla
                    pojednou za pás pro hodinky, zadívala se na ně, zavrtěla hlavou. Tu již se
                    přiblížil Novák, a dáma, jako by teprve nyní slyšela cizí kroky, vzhlédla
                    k němu, stále s hodinkami v ruce, a sladce řekla:</p>

                <p>„Račte dovolit, pane, kolikpak to máme na čase? – Zpropadené hodinky – pořád jsou
                    u hodináře a pořád se mi zastavují!“</p>

                <p>Zalhala tu. Její hodinky dávno hodináře neviděly. Ale byly to hodinky ženské,
                    a tím je vše řečeno.</p>

                <p>Novák stáhl rukavici, sáhl pro hodinky, okazoval paničce.</p>

                <p>„Právě půl třetí, milostpaní – –“</p>

                <p>Byl mu hned povědomý její hlas, a když jí teď pohleděl do tváře, byla mu povědomá
                    i dáma. Toť panička z minulé neděle!</p>

                <p>Rychle posmekl klobouk.</p>

                <p>„Moje úcta milostpaní. Račte prominouti, hned jsem nepoznal – –“</p>

                <p>„I Božínku, pan Novák!“ zvolala panička, zdánlivě překvapena. „Račte odpustit, že
                    jsem zastavila. Nebyla bych se opovážila, když tak spěcháte jistě za milou
                    příčinou. Půl třetí – uctivě děkuju – a nemějte mi za zlé.“</p>

                <p>Rázně zastrčila hodinky za pás a podávala ruku Novákovi, upřímně mu pravicí
                    potřásala.</p>

                <p>„Nic jsem nezmeškal, milostpaní,“ usmál se Novák.</p>

                <p>„Ó, Nanynka jistě už očekává! Znám to – V tom jsme my ženštiny všechny stejné.
                    Přeju nejlepší zábavu.“</p>

                <p>Novák se zarděl, uklonil se, pozdravil, pokryl hlavu, kráčel dále, a taky panička
                    se vzdalovala.</p>

                <p>Když se o chvíli později zmínil u Kulichů o své setkané s ní, poznamenala matka
                    Kulichová:</p>

                <p>„To je dost podivné, že tak časně vyšla. Spává po obědě, a v neděli si přidává.
                    A mnohdy vůbec ani paty z domu nevytáhne. Má nejspíš nějaké důležité řízení –
                    ale v neděli?“ </p>

                <p>Bylo stejně ku podivu, že matka Kulichová neuhodila rovně na pravou příčinu. Byla
                    tato vycházka paní Angeliny skutečně důležitá a zdařila se jí rázem. Již by se
                    byla mohla vrátiti domů, ale tím by se projevila. Kráčela tedy nazdařbůh
                    a provázela se samomluvou:</p>

                <p>„Tak tedy že jo! Jde tam zase. Počítám, že co nevidět bude ruka v rukávě –
                    není-li již. – A teď tedy vím: řemeslník to není! Pohmátla jsem dobře jeho ruku.
                    Nikde ani mozoulku. Dlaň měkká jako jircha<ref>[39]</ref>, prstíčky bílé, čisté,
                    nehty jako pédlmutr, žádný smutek za nimi. To je, panečku, človíček, který se
                    těžkou prací neztahá. Asi že píše. Ouředník? Moh‘ by být, ale ještě mi vypadá
                    jinak. Hodinky má tuze pěkné na filigránském řetízku – žádný
                        klanečník<ref>[40]</ref>. Glazé rukavičky bordó, s flanýrkem uvnitř. Člověk
                    od gusta. To věřím, Nanynko, že se ti líbí. To není žádný takový Hej nebo
                    Počkej! – Vždyť Nanynka taky není ženská pod nůši!“</p>

                <p>Tolik by tedy paní Knedlhansová zatím byla věděla. Ale toho bylo málo, to jí
                    nestačilo. Více chtěla věděti a musí se dověděti. Neboť krom všeobecného a její
                    povaze přirozeného účastenství s osudem Nanynčiným leželo na dně její duše ještě
                    cosi jiného, a to byla žárlivost. Nebylo sice třeba, aby žárlila vůbec, neboť
                    její Albínka, poslední svobodná dcera, má svého Saloupka, člověka žádoucího
                    a karakterem přiměřeného. Ale což kdyby nápadník Nanynčin byl pánem o stupínek
                    větším? To by ji dožíralo, paní Angelinu Knedlhansovou. Neboť ona jest nájemnicí
                    z druhého patra tří pokojů a vdovou po salcamtovním<ref>[41]</ref> vrchním
                    oficiálu, a Nanynka přece jen dcera domovníkova. A kdyby tak měla Nanynka čáku
                    na ženicha onačejšího – paní Knedlhansové zahořklo kdesi v hrdle při pouhém
                    pomyšlení. –</p>

                <p>Bez cíle loudala se panička ulicemi, a netrpělivě. Sychravina jí pronikala,
                    stýskalo se jí po teplé světnici. Dnes jí trvalo nesmírně dlouho, než se soumrak
                    snese, neboť dříve domů nechtěla. Saloupka s Albínkou byla vystrnadila z domu
                    hned po obědě, někam na kluziště. Teď by mohla seděti u kamen – a právě při
                    tomto bezúčelném klopýtání ulicemi jí připadlo, čím by se zaměstnávala a co by
                    jí zjevilo neklamně a nezvratně, jak to s Nanynkou stojí a kdo jest její
                    nápadník. Staré její osvědčené orákulum čili „pekelné modlitbičky“. –</p>

                <p>Konečně, konečně se stmívalo, když vycházela z kostela svatého Ignáce na náměstí
                    Karlově, kam byla na hodinku vešla. Kázal sice oblíbený kazatel, jemuž ráda
                    naslouchávala, ale dnes mnoho z jeho výkladů nepodržela. Byla nadmíru
                    roztržitá.</p>

                <p>Rozběhla se, za deset minut byla ve své ulici, a téměř pošeptmu proklouzla
                    průjezdem, chvátala přes dvůr. Na schodech oddychla. Zaplať Pánbůh, nikdo ji
                    neviděl.</p>

                <p>Panička přišla domů právě včas. V kamnech dohořelo, ale ještě tam bylo řeřavé
                    uhlí. Kvapně přiložila do pece, shodila salup, odvázala kokrhel a chopila se
                    hrnku s kávou, která se zahřívala na hořejším kachlíku. Trochu jí dlouhým tím
                    ohříváním ubylo a byla povlečena kožitým škraloupem. Paní Angelina přidala
                    trochu mléka a labužně posvačila.</p>

                <p>Světnicí dýchalo milé teplo. Panička sklidila nádobíčko, smetla pečlivě z ubrusu
                    všechny drobečky, uhladila jej a spěchala do prádelníku. Ale dnes nevytáhla
                    rozpletenou punčochu, na níž byly zjevné všechny odstavce její nedělní práce,
                    jako se jeví líto na dřevě. Odsouvla ji a vytáhla pod prádlem ohmataný futrálek,
                    z něhož pak na stůl vysypala hru letitých a skoro již kulatých karet.</p>

                <p>„Pojďte, moji pomocníci, moje útočiště v každé případnosti života, a vyjevte mi,
                    nač se vás optám!“ Usedla, pečlivě zamíchala, a snímajíc na tři hromádky a zase
                    sbírajíc, promlouvala:</p>

                <p>„Ptám se vás na osud Nanynky Kulichovic a na jejího nastávajícího, neklamte
                    a nelžete, jako někdy selháváte. Tma přede mnou, tma za mnou, a vy se držte
                    pravdy!“</p>

                <p>A když je tak zařekla, rozložila karty ve čtyři řady po osmi.</p>

                <p>Ač sama přiznávala, že ji nejednou zklamaly, přece věřila v jejich věštbu. Těchto
                    dvaatřicet loupežníků provázelo ji životem snad již ode dne, kdy ovdověla,
                    a jestliže časem nemluvili pravdu, nepřičítala vinu jim, nýbrž sobě, vadnému
                    zamíchání a rozdání. Ale i pak věřila, že jen sám Osud nechce, aby před časem
                    zvěděla pravdu.</p>

                <p>Dlouhým provozováním této hříčky nabyla paní Knedlhansová takového cviku, že ve
                    svých kartách téměř „četla“, jako by před ní knihu otevřel. Každá figura
                    v jejích očích žila a číslice dostávaly ústa. Pravda, mnohá karta měla
                    několikerý význam, ale panička vybrala si vždy takový, jakého právě
                    potřebovala.</p>

                <p>Tu ležely před ní, zadívala se na ně. A potom, pojíždějíc kostnatým prstem
                    z jedné na druhou, vykládala:</p>

                <p>„Srdcový král, nápadník, ženich tady stojí jak ulitý. Vedle něho srdcová dáma,
                    nevěsta Nanynka. – Dívá se na něj pikový král – starý Kulich – a přes kartu
                    piková dáma – Kuliška. Hle, hle, pod těmi čtyřmi srdcová desítka – svatba,
                    blízko ní trefový panoš – pan páter! Povídám, svatba, a brzy. Kolem dokola samé
                    červené – to je štěstí a radost. Bodejť by neměli radost, že vybudou dceru
                    z domu! Já taky budu mít radost, až Saloupek odvede Albínu. – Tuhle pode vším
                    panák vedle panáka, a to je veliká společnost, sezvaní hosté – a šourem
                    k Nanynce karová sedma, velké štěstí. Pořád mi všechno poukazuje na svatbu.
                    Krynda pána, tuhle jsou taky peníze, kárová desítka! Řekla bych, že je to
                    vejhra, ale kárová desítka je až na druhém konci. – Jen bych ráda věděla, co se
                    mi tu plete srdcové eso – to znamená cizí dům – a pod ním tři kluci – pro
                    Pánaboha, měl by snad Novák nějaké tajné děti tam nahoře? Ve svém věku tři kluky
                    hned? Že Nanynka rodinu nemá, to vím docela jistě. – Vida, vida, trefového krále
                    jsem přehlídla, a je příč nad srdcovým, to znamená vysokou ouřední osobu, to je
                    pán nad Novákem, vrchnosta, představený, direktor, jen co ten cizí dům s tolika
                    dětmi?“</p>

                <p>Paní Knedlhansová zírala chvíli na skupinu karet, jako by byla narazila na
                    gordický uzel.</p>

                <p>Ale najednou se udeřila do čela.</p>

                <p>„Můj ty Bože, což pak jsem slepá? Novák míří do cizího domu – dům plný dětí – to
                    je škola! Milý, drahý pane, starou zkušenou matku Knedlhansovou neošálíte,
                    dlouho se před ní skrývati nebudete! Kde je škola, tam je učitel. Tak, Nanynko,
                    už víme, čím je tvůj znejmilejší – tu máme to srdcové eso s těmi haranty!“</p>

                <p>Paní Knedlhansová zatleskala do dlaní, že tak neomylně pronikla záhadného
                    nápadníka.</p>

                <p>„No, všechna čest, Nanynko, dobře sis to vybrala. Učitel není k zahození, a tolik
                    vím docela jistě, že se o tom starým Kulichovým ani nezdálo. A má velkou přízeň
                    nahoře, povídá mi karta, nebo tuhle mezi ním a trefovým králem je piková sedma –
                    a to je naděje na povýšení. Inu, arciže nezůstane sedět, vezme-li jen trochu oči
                    do hrsti, a má štěstí na Prahu, nikde nevidím žádnou přespolní cestu, žádné
                    stěhování na venkov. A jak si to lehlo všechno krásně do prostředka! Zármutek
                    žádný – překážky se vyhnuly až na samý kraj, ty se nás už netýkají. – Jen ty
                    peníze mi nejdou do hlavy – odkud peníze? – Dědictví? – Hlavní výhra? – Nalezený
                    poklad? – O tom karty mlčí. – Ať jsou, odkud jsou, Pánbůh vám je požehnej.“</p>

                <p>Ještě chvíli se dívala na tu věštbu, teď už zcela zřetelnou, a potom shrabujíc
                    pomalu karty, přeskočila v myšlenkách na vlastní domácnost, „No, díky Bohu, do
                    našeho Saloupka má přece ještě daleko. Zachová-li Bůh mě a ty vysoké pány
                    u města, kteří nám jsou přízniví, může to Saloupek dotáhnout až na radu – budeš
                    mít pak měkce ustláno, holka milá!“</p>

                <p>A toto pomyšlení, že Novák není nad Saloupka, blažilo paní Knedlhansovou velice.
                    Žárlivost její umlkla. Ale cosi jiného se v ní rozhořelo. Dychtivost, aby si
                    mohla promluviti s matkou Kulichovou, aby jí sáhla na zub, aby dala najevo, že
                    již ví, co a jak. – Že se s ní setká zítra, kdykoli bude chtít, věděla jistě,
                    záviselo to na ní. Má však čekati až do zítřka? Má to všechno v sobě tlumiti
                    a má uléhati přece jen v pochybách, zdali věštba karet je pravdivá?</p>

                <p>Paní Knedlhansová sotva by to vydržela. A poněvadž byla ženou činu, a ne váhavého
                    otálení, rozhodla se rázem. Ještě jednou se vydá z teplého hnízda, však se brzy
                    zase vrátí. Musí míti jistotu.</p>

                <p>Za malou chvíli byla v salupu a posadila si na hlavu kokrhel. Stáhla knot
                    petrolejky, zamkla byt, po špičkách slezla ze schodů a kmitla se tmavým dvorem
                    jako mátoha. U Kulichů ve světnici bylo temno, jen v kuchyňce se svítilo. Tam
                    tedy host není. A panička bez velikého namáhání uhodla, že mladí lidé jsou
                    nejspíš na procházce, jako její Albínka se Saloupkem. V průjezdě stanula,
                    naslouchala. Nikde se nic nehýbalo. Kočičími kroky vyšla až ze vrat, pro všechno
                    se rozhlédla ulicí, zda by kde cosi zajímavého neshlédla, a teď vážnými
                    a doléhavými kroky vracela se do domu a zamířila přímo ke dveřím Kulichovým.
                    Zaklepala.</p>

                <p>„No dále!“ ozval se zevnitř hlas matky Kulichové. „Kdopak to?“</p>

                <p>Dveře i hadr za nimi na podlaze povolily tlaku zvenčí, paní Knedlhansová
                    veplula.</p>

                <p>„Šťastný dobrý večer,“ pozdravovala do kuchyně, „nemějte mi za zlé, paní
                    Kulichová, že vytrhuji – –“</p>

                <p>„I poňžeň rukulíbám, milostpaní,“ vítala Kuliška.</p>

                <p>„– že vytrhuji, ale byla jsem na chvíli z domu a trochu jsem se omeškala. Čekala
                    jsem odpoledne návštěvu – pěkně vás prosím, neptal se tu po mně nikdo?“</p>

                <p>„Ani živá duše, milostpaní,“ odpovídala horlivě matka Kulichová.</p>

                <p>„Nikdo mi tu nezanechal žádný vzkaz?“</p>

                <p>„Dočista nic, milostpaní,“ ujišťovala Kuliška, „a já se z domu ani nehnula, sedím
                    tu celé boží odpoledne.“</p>

                <p>„To jsem ráda, že ne,“ řekla paní Knedlhansová, jako by jí byl kámen ze srdce
                    spadl. „Pořád jsem se strachovala, že u mne vizita najde dveře zamčené, až
                    přijde. – A paní Kalichová tak sama, sama?“</p>

                <p>„Samotinká, milostpaní.“</p>

                <p>„Nanynka šla na procházku, počítám.“</p>

                <p>„Ba šla trochu,“ odpovídala Kuliška jako z donucení.</p>

                <p>„No, je jí to přáno,“ hovořila paní Knedlhansová rozšafně. „Naše Albi taky
                    vyrazila, sotva lžíci položila. Ano, ano, tak to chodí. Lítávaly jsme za mlada
                    taky, viďte, a teď je na nás, abychom hlídaly dům. To je osud starých matek. –
                    A Nanynka toho má taky dost za celý týden a je ráda, když na čerstvém vzduchu
                    okřeje. – Však jsem potkala pana učitele Nováka, když jsem z domu
                    vycházela – –“</p>

                <p>Poslední slova pronesla poněkud výrazněji, ale jen tolik, aby Kulichová
                    nepřeslechla „učitele“.</p>

                <p>A slova se neminula s účinkem. Matka Kulichová vzhlédla k paničce s ústy
                    pootevřenými.</p>

                <p>„Spěchal, spěchal, aby Nanynka dlouho nečekala. A já nešťastná jsem ho ještě
                    pozdržela,“ dodala jako kajícně a správně soudíc, že se Novák o setkané zmínil.
                    „Ale to ty moje zpropadené hodinky – –“</p>

                <p>„Povídal, povídal,“ řekla Kuliška, „že měl čest s milostpaní –“</p>

                <p>Ze zvuku jejích slov nabyla panička jistoty, že karty nelhaly. Jen pro větší
                    bezpečnost pronesla:</p>

                <p>„Zdá se mi, že se taky za celý týden s těmi uličníky ve škole hodně nazlobí. –
                    Ale všechna čest, paní Kulichová, radost můžete mít, že si Nanynka takového
                    milého oblíbila. Je to pán něco moc solidní a dokonalý. A v Nanynce našel, co se
                    k němu hodí…“</p>

                <p>* * *</p>

                <p>Dávno byla paní Knedlhansová se zdvořilou omluvou vypáchla z kuchyně, když matka
                    Kulichová ještě stála, zírajíc na dveře, až konečně zamumlala:</p>

                <p>„Tak to všechno už taky víš, Sibylo vševědoucí? Vždyť z nás nikdo nikomu ani muk!
                    Kdes to vyšťourala? A to se Nanynka podiví, až jí vypovím. – Ale konečně, jaké
                    tajnosti? Za toho se stydět nemusíme – na toho si můžeme něco domejšlet…“</p>

                <p>Matka Kulichová šla a přirazila nohou hadr ke dveřím, aby zvenčí do kuchyně
                    nefučelo. Skoro se zdálo, že to kopnutí platí spíš paní Knedlhansové než
                    hadru.</p>

            </div>

            <div type="chapter">
                <head>20. Nanynka nevěstou</head>

                <p>Když Novák o nějakou půlhodinu později přivedl Nanynku z procházky a chvíli ještě
                    poseděl, nezmínila se opatrná matka Kulichová slovem o návštěvě paní
                    Knedlhansové. Ale když odešel, nedalo jí, aby nepověděla dceři, co od paničky
                    slyšela.</p>

                <p>Nanynka sevřela rty. Bylo zřejmo, že jí vzácné účastenství druhého patra je proti
                    srsti.</p>

                <p>„Předvídala jsem něco takového,“ řekla nevrle. „Potkávala jsem paní Knedlhansovou
                    v posledních dnech nápadně často, nebo jsem ji aspoň zahlédla. Připadalo mi,
                    jako by mě stopovala. Kdyby si raděj hlídala Albínku.“</p>

                <p>Matka pohlédla na dceru.</p>

                <p>„Copak ty víš o Albínce?“</p>

                <p>„No, nic zlého. Ale má-li někdo dceru, ať se stará o tu, a nechá jiné na
                    pokoji.“</p>

                <p>Již matku Kulichovou zamrzelo, že Nanynce o návštěvě pověděla. Taky mohla mlčeti.
                    Aby zaplašila nevlídný dojem svého sdělení, řekla varovně:</p>

                <p>„Jen prosím tě, Nanynko, nijak se neprořekni. Taky mi to dvakrát milé nebylo, to
                    mi věř, ale je o pokoj v domě. Je to předně stará partaj, a pak nevíme, co by
                    nám někdy ještě mohla prokázat.“</p>

                <p>„Prosím vás, maminko, copak?“</p>

                <p>„A když ne prokázat, holka, tedy uškodit. Ostatně jsi u nich už ledacos užila.
                    Zachovej si dobrou vůli. – Co jsem ti pověděla, řekla jsem jen, abys nebyla jako
                    slepá, kdyby tě sama zastavila. Abys hloupě nevypadala.“</p>

                <p>Matka Kulichová byla takto rozšafná osoba. A dost brzy se objevilo, že dceři
                    dobře radila.</p>

                <p>Po té neděli byla paní Knedlhansová skoro stále na nohou. Aspoň ji matka
                    Kulichová několikrát postřehla na výpravě z domu, a dvakrát byla paní
                    Knedlhansová dokonce v plné parádě, a to ve všední den. Což něco znamenalo.</p>

                <p>A ještě než vypršel týden, právě v sobotu před polednem, kdy bývala Kuliška zcela
                    jistě sama doma, zatemnily se skleněné dveře kuchyňky. Stanula před nimi paní
                    Knedlhansová, důrazně zaklepala.</p>

                <p>„I Božínku drahý,“ obrátila se Kuliška od plotny a třela ruce o zástěru,
                    „milostpaní! – Rukulíbám! – A prosím za odpuštění, že takový neúklid – spěchám
                    s obědem – a sobota je – mytí a drhnutí – –“</p>

                <p>„Jako všude, jako všude,“ hovořila panička shovívavě. „Však u nás taky. –
                    A kdybych nebyla musela do města, rámotila bych nahoře s Barčou taky. No, je tam
                    Albínka. Ale odpoledne se do toho dám i já. Jdu jenom na slovo, abych paní
                    Kulichové zvěstovala potěšitelnou zprávu.“</p>

                <p>Kuliška vyvalila oči. Z té strany nečekala pranic. Co zas paní
                    Knedlhansová –?</p>

                <p>Paničce neuniklo překvapení matky Kulichové. Lahodilo jí a chtěla si na něm hodně
                    polabužiti. Proto hovořila hodně ze široka:</p>

                <p>„Vůbec mi to nemějte za zlé, paní Kulichová. Nerada strkám do něčeho nos, neřkuli
                    prsty, do čeho ti jako nic není. To mě znáte, to je moje svaté pravidlo,
                    odjakživa, paní Kulichová. A kdyby si každý tak hleděl svého a jenom svého jako
                    já – můj Bože, to by bylo dobře na světě. Ale jsem matka (řekla velmi důrazně),
                    a vy jste taky matka. A kdyby matka pro matku neměla citu – jakpak by to
                    vypadalo! Ví-li někdo, jaké jsou s dětmi trampoty, vím to já. Nebo tři dcery,
                    milá paní Kulichová, to není žádná maličkost. Takřka z vajíčka jsem je vyseděla,
                    jako kvočna, a daly starostí dost – ani nemusím povídat. No, vyvedly se mi, dvě
                    už jsou zaopatřeny, chvála Pánubohu, a taky Albínka bude, dá Pánbůh. A kdyby
                    vstal nebožtík pán, mohla bych mu složit svědomitý počet z dětí, a kdyby se na
                    ně podíval, řekl by mi jistě: No, manželko milá, měla ses co ohánět. A to mi
                    dosvědčí každý, viďte, paní Kulichová?“</p>

                <p>Něco se na plotně škvařilo. Matka Kulichová se otočila, zamíchala tím, přilila
                    z velikého ucháče trochu vřelé vody, aby se nic nepřipálilo, a zas hleděla na
                    hosta.</p>

                <p>Panička byla ráda, že může trochu vydechnouti, a teď pokračovala:</p>

                <p>„A vy máte Nanynku. Já vím, že ji máte jak oko v hlavě, je to taky děvče zdárné,
                    a brzo z ní budete mít ještě větší radost. Když jsem viděla, že pan učitel
                    Novák – a všechna čest, jen samá dobrota se o něm slyší – ,pomyslela jsem si:
                    slovo tě nic nestojí, můžeš-li je někde ztratit, a známosti máš u všelikých
                    pánů. Proč by se to mělo táhnout na dlouhé lokte, může-li se věc ukrátit?
                    Známost je hezká věc, paní Kulichová, ale trvá-li tuze dlouho, za nic nestojí.
                    Ví-li to někdo, milá paní Kulichová, vím to já. Abych tak řekla, je to jako
                    s myší. Nechytí-li se hned, vnadidlo v pasti okorá, zaschne, a člověk aby líčil
                    znova. Tak je to, věřte mně, paní Kulichová. Tak abych to řekla zkrátka. Vyptala
                    jsem se na pana Nováka, a když mi o něm bylo řečeno jen co dobrého, povídám si:
                    Angelino, půjdeš k inštanci!“</p>

                <p>Na inštanci paní Knedlhansová položila důraz, jako by z vysoka dosedla.</p>

                <p>„Půjdeš k inštanci, povídám si. A když já si něco umíním, tedy taky vykonám, ať
                    mě kdo posílá, nebo ne. Taková já už jsem. – A tak jsem byla nejdřív u pana
                    ředitele, potom u pana inšpektora, potom u pana půlmistra. A kdyby bylo
                    zapotřebí, paní Kulichová, šla bych třeba k panu místodržiteli. Ještě se
                    nestalo, milá paní, aby mě v presidiálu někdo zadržel – já každého fortnýře do
                    půlkola obejdu. Na koho já se takhle podívám (paní Knedlhansová hodila hlavou
                    přes rameno), jde radš o kousek cesty dál. Přede mnou, milá paní Kulichová,
                    nejsou žádné dveře zavřeny, a jsou-li, otevrou se, když zaklepám já. Mně ještě
                    dal každý audienci, kde jsem o ni žádala, a každý je rád, když ji se mnou má
                    vyřízenu. Nikdo si nežádá, abych přišla podruhé, protože vím, co mohu chtít.
                    A tak abych vás potěšila, paní Kulichová: Nanynčin znejmilejší, pan Novák, má
                    nejlepší čáku na avanž,<ref>[42]</ref> a to v nejkratší době. Defenetýva takřka
                    v kapse, paní Kulichová, a jak má defenetývu,<ref>[43]</ref> může se ženit, už
                    ho nikdo nevypáčí. Pravda, snad přijde trochu daleko, až na Hradčany, kde se
                    něco uprázdnilo, ale všeho do času. Z kopečka zas může pak pomalu dolů. Za
                    hlavní jsem považovala, aby Nanynka byla brzo radostnou nevěstou, a to jsem
                    uskutečnila. Často mně a dceři Albínce způsobila příjemnost, s radostí jsem se
                    odsloužila. A teď vás tu opatruj Pánbůh, paní Kulichová.“</p>

                <p>Panička velkomyslně podala ruku matce Kulichové, která byla úžasem a překvapením
                    téměř němá, a natočila se přídou<ref>[44]</ref> ke dveřím, aby vyplula. Ještě
                    však se obrátila, a kladouc ukazováček na bradu, řekla skoro šeptem:</p>

                <p>„Ale Nanynce zatím ani slova, paní Kulichová! A dokonce už ne panu Novákovi!
                    Kdyby to přece v poslední chvíli někde selhalo. Ačkoliv soudím, že mě páni
                    nebudou podruhé k sobě žádat.“</p>

                <p>Teď tedy nadobro paní Knedlhansová vyplula z kuchyňky a vážně, velebně se nesla
                    přes dvůr ke schodům. V jejím životě sice byly častější chvíle, kdy někomu ráda
                    zasolila, kdo si toho po jejím přesvědčení zasloužil. Když však v ní plnou silou
                    propukla její povaha protektorská, pak taky neznala únavy a zchodila všechny
                    rozhodující „inštance“.</p>

                <p>Na plotně sice poznovu se cosi škvařilo, ale matka Kulichová neslyšela toho.
                    Ještě jak vyjevena hleděla za paní Knedlhansovou, na její podšívané atlasové
                    paleto s králičím lemováním, na její šaty s vlečkou, rovněž atlasové, na její
                    vysoký klobouk s nakadeřeným pštrosím pérem. Dříve již si byla povšimla, že má
                    na hrdle zavěšený veliký vejčitý medailon s podobiznou „nebožtíka pána“
                    Knedlhanse, jejž navlékala jen pro chvíle nejdůležitější, nejslavnější. Památný
                    tento šperk byl svědectvím nejvýmluvnějším, že panička konala závažné poslání.
                    Byl jí posvátným škapulířem, talismanem, jehož neužívala nikdy pro pouhou
                        šarapatku.<ref>[45]</ref></p>

                <p>Hleděla matka Kulichová, hleděla, a z úst se jí vylinulo šeptem:</p>

                <p>„Ta paní nelhala – a jen tedy dej Pánbůh, aby se všechno tak splnilo!“</p>

                <p>Co se na kastrole posud jen škvařilo, překypělo teď, vyběhlo na rozpálenou plotnu
                    a naplnilo kuchyňku čmoudem a mastným zápachem.</p>

                <p>„Zatrackaná omáčka!“ vykřikla Kuliška a letěla k plotně. – Odtáhla kastrolek,
                    otevřela dveře na dvůr dokořán, ale ani se příliš nezlobila. Novina paní
                    Knedlhansové stála jí za kousek omastku, za trochu čmoudu a tepla.</p>

                <p>Škubalo to milé matce Kulichové oběma koutky, když Nanynka přišla po poledni ze
                    šití a po celou tu dobu, než zas odešla, ale slavně se matka přemohla, ani
                    nešpetla. Jen se obávala, není-li na ní taky vidět, že něco ví – a něco tak
                    velikého, potěšitelného. Zdálo se sice Nanynce, že je maminka nějaká jiná, ale
                    již ji tuze zaměstnávala zítřejší neděle, kdy zas přijde Jindřich, a vlastně již
                    dnešní večer, kdy se pro ni zastaví v Lazarské ulici, i nevyptávala se. Kdož ví,
                    byla-li by i pak matka odolala.</p>

                <p>Večer, když Nanynka chvíli již byla doma a tatík Kulich odešel na sobotní táčky
                    do krčmy za rohem, řekla pojednou k matce:</p>

                <p>„Prosím vás, maminko, zítra po obědě zdržte tatínka doma, až přijde Jindřich. Rád
                    by vám něco pověděl, aby taky při tom byl tatínek.“</p>

                <p>V matce Kulichové se zatajil dech.</p>

                <p>„Něco pověděl, holka? A ty nevíš, co to je?“</p>

                <p>„Nevím, maminko.“</p>

                <p>„Tobě neřekl nic?“</p>

                <p>„Docela nic.“</p>

                <p>„To je podivná věc, dítě, že ani tobě –“</p>

                <p>„Prý teprv zítra dopoledne zví něco určitého. Jen se zmínil, že si ho dal zavolat
                    pan inspektor.“</p>

                <p>„Pan inspektor!“ vydechla matka. „To je pán nad ním?“</p>

                <p>„A nad panem ředitelem taky, maminko.“ </p>

                <p>Té noci matka dlouho oka nezamhouřila. </p>

                <p>Neděle tak dlouhé matka Kulichová nepamatovala. Ale konečně tedy Novák přišel.
                    V černém oděvu, v černých rukavičkách, s bílou vázankou kolem krku.</p>

                <p>V matce Kulichové – jak se později přiznala – hrkalo prý jak ve starých hodinách.
                    Připadal prý jí Novák, jako by šel na pohřeb, a taky prý se tak vážně tvářil.
                    Ale nebylo to nic pohřebního. Naopak, malý ten příbytek měl se naplniti velikou
                    radostí.</p>

                <p>„Ctěný pane otče a ctěná paní matko!“ řekl Novák hlasem povýšeným. „Dovolte mi,
                    abych vás požádal o ruku milované vaší dcerušky Andulky. Co jsem očekával
                    v neurčité budoucnosti, uskutečnilo se mimo nadání již nyní – nebo abych správně
                    řekl, uskuteční se. Byl jsem přeložen na školu hradčanskou, kde jest uprázdněno
                    místo následkem těžké nemoci, a zítra již tam nastoupím. A kyne mi tam snad
                    i definitivní ustanovení, tak že mohu na ženitbu pomýšleti již před
                    prázdninami – nejraději bych tam za sebou uvedl Andulku, jak jen uplyne půst,
                    brzy na jaře. Neboť i byt bude prázden mezi kvartálem – a bytek, Aničko, že se
                    vám srdce zasměje. Kuchyňka, dva pokojíčky, učiněné hnízdečko pro mladou
                    domácnost. – Svěříte mi dcerušku, drazí páni rodiče?“</p>

                <p>„Stakralente, to to přišlo kách!“ vyrazil otec Kulich.</p>

                <p>„Ježíš Marjá, pane Nováku,“ současně zvolala matka, a již se jí perlily slzy po
                    tváři, „je to pravda?“</p>

                <p>„A mně ani slova o tom, Jindro?“ šeptla s jemnou výčitkou Nanynka.</p>

                <p>„Zvěděl jsem teprve dnes dopoledne, co vám povídám,“ řekl Novák. „Toužil jsem po
                    tom místě, ale neměl jsem valné naděje, stále se to protahovalo. Až pojednou pan
                    inspektor mě zavolal a řekl: budete zastupovati kolegu na Hradčanech, a soudím,
                    že se dolů již nevrátíte.“</p>

                <p>„Tedy přece,“ zašeptala matka Kulichová, vzpomínajíc včerejší návštěvy. Srdce jí
                    až přetékalo.</p>

                <p>„Co se mě týče,“ ozval se Kulich, „tedy povídám bez dlouhých řečí: vemte se! Nač
                    dlouhé průtahy!“</p>

                <p>Napřáhl ruce a roztáhl všech deset prstů nad milenci.</p>

                <p>„A já povídám, aby vám Pánbůh požehnal,“ vzlykala matka Kulichová.</p>

                <p>„Děkuji vám,“ řekl Novák, kterému taky hlas pojednou selhával, a obrátil se
                    k Nanynce: „Aničko, jest rozhodnuto. Půjdete se mnou ráda?“</p>

                <p>„Jindro!“</p>

                <p>Jako by měla s rodinou Kulichovic telegrafické dorozumění, kmitla se pojednou
                    dvorem postava paní Knedlhansové, vyparáděné na nedělní procházku. Ale tato
                    procházka byla pouhou záminkou. Tajemná její telegrafie zavolala ji v pravou
                    chvíli slavného výjevu rodinného. Panička mrskla okem do okna pokojíku, o mžik
                    později zaskřípěly dveře kuchyně, a než se kdo vzchopil, aby paničku šel uvítat,
                    stála již na prahu světnice. Nanynka sotva měla času, aby se vyvinula z objetí
                    Novákova.</p>

                <p>Rázem paní Knedlhansová přehlédla a pochopila situaci.</p>

                <p>„Smíme gratulovat?“ pronesla sladkým, hlubokým zvukem flétnovým. „Doufám, že ano.
                    Nanynko, buďte šťastná a spokojená. Milovaná jste, to je vidět. Pane Nováku, mám
                    čest blahopřát, a pánům rodičům taky. To jste jim způsobil krásnou neděli. Můj
                    Bože, když pomyslím, že taky moje Albínka jednoho dne – –“</p>

                <p>Z očí vzácné dámy hrkaly veliké slzy. Její pohnutí bylo docela upřímné.</p>

            </div>

            <div type="chapter">
                <head>21. Radostná chvíle nedělní. – Další překvapení paní Knedlhansové</head>

                <p>Bylo již po Velikonocích, toho roku hodně studených, a dokonce zasněžených. Potom
                    se počasí obrátilo a vybrala se krásná neděle dubnová, tak slunná a vlahá, jako
                    by již nebyl vrtošivý duben, ale smavý červen. V zahradách ulice Ječné blíže
                    Slepé brány – nyní dávno zmizelých a zavalených těžkými skupinami domů –
                    a v krajině kolem Kateřinek a pod Karlovem vše rašilo a bujelo. Každá větev,
                    každá snítka stromoví a křoví nalila se mízou a nabyla svěžího lesku, pupence
                    nedávnými ještě mrazíky zaražené a jako zpražené náhle nabobtnaly a z hnědých
                    neb šedých číšek jejich zasvítila skvělá, živá čarovná zeleň mladého lupení,
                    prodírajícího se na slunce, očividně se rozvíjejícího. Větve vyšších stromů, jež
                    přečnívaly zahradní zdi, kynuly jak na pozdrav chodcům a na důkaz, že zavítalo
                    opravdové jaro. Kdo nahlédl mřížovými vrátky nebo přes nižší zděné obruby do
                    zahrad, spatřil šťavnaté trávníky, a z jejich svěží zeleně svítily bílé
                    i zardělé chudobky a přivřené ještě kalichy nízkých tulipánů. Stezičky mezi
                    záhony byly již suché, posud však nevypleté, pískem neposypané, a taky na nich
                    vyrážely jednotlivé trsy travičky, kteráž jako by se tázala: smím taky růsti?
                    Nebudu zase zašlapána, vyrvána, udušena? Však ve mnoha těch zahradách směly
                    cestičky zarůstati bez překážky, až do samého podzimu. Nebylo nikoho, kdo by
                    o to pečoval, kdo by radostně chodil pod stromovím a těšil se z toho kouska
                    přírody, který tu zbyl odkazem dávných klidnějších, šťastnějších dob, kdy čas
                    volněji plynul a kdy tyto sady a sádečky sloužily jen otavě po denním lopocení
                    a nebyly spekulačně měřeny na metry a centimetry jako budoucí staveniště. Nade
                    mnoha těmi zahradami vznášel se již neodvratný osud, zkáza špičákem a krumpáčem,
                    zádava cihlami a maltou. Stromy klesnou pod pilami a sekerami, shoří kdesi
                    v pecích, trávníky zmizí i se zdobou prostých květů.</p>

                <p>Ale tentokráte vše jásalo pod hřejným sluncem dubnovým a ze zahrad ozývalo se
                    i ptačí cvrlikání, jako by opeřenci zkoušeli, zda od loňska nezapomněli svoje
                    písničky. Tu i tam pestrá pěnkava notovala plným hrdélkem pronikavý trylek
                    a z vrcholků stromů pískali kosové hlubokými flétnami, kteréž za večera
                    vyznívají tak tesklivě, ale teď v jase slunečném rozesmávaly a blahou tuchou
                    naplňovaly srdce posluchačů, kteří jim rozuměli. Bylo pravé svátečné jitro
                    a dopoledne, věstící klid a mír šťastné neděle.</p>

                <p>Časněji než jindy vystrojil se té neděle starý Kulich svátečně, chystaje se
                    z domu. Sice neměl mnoho smyslů pro zjevy přírody – a v této části města, tak
                    bohaté zahradami, bylo ještě kus přírody, která všemu okolí dodávala půvabu
                    skoro venkovského – přece však i v něm se ozval prostý pud, jímž bezděky chápal,
                    že se probouzí nový život, a zatoužil po slunci, po svěžím, průhledném a vonném
                    vzduchu, po procházce čistými, umetenými ulicemi s dlažbou suchou, nedávnými
                    dešti jako omytou.</p>

                <p>„Kampak půjdeš, starý?“ otázala se matka Kulichová.</p>

                <p>„No, kam bych šel? Trochu do města, když se tak vybralo.“</p>

                <p>Kuliška poněkud otálela.</p>

                <p>„No, starý, a zastavíš se pak taky u svatého Apolináře – v kostele?“</p>

                <p>Udiven vzhlédl Kulich k ženě.</p>

                <p>„Cože mě dnes posíláš do kostela?“</p>

                <p>„Vždyť víš, tatíku – –“</p>

                <p>„Copak?“</p>

                <p>Kulich se rozpomínal. Pojednou uhodl.</p>

                <p>„Á ták! Že jako dnes budou mladé shazovat z kazatelny?“</p>

                <p>„A taky aby ses pomodlil za jejich štěstí.“</p>

                <p>„Abych ti řek pravdu, mámo, tedy myslím, že já to nevytrhnu. No dobrá, pomodlím
                    se – co bych se nepomodlil. Ačkoliv tohle je vaší starostí, ženských. No dobrá,
                    udělám ti po vůli.</p>

                <p>Ale řeknu ti hned – nakonec tam nezůstanu, na to shazování. Víš, každý mě tu zná,
                    aby si na mě prstem neokazovali. A pak aby neřekli, že tam lezu z nějaké pejchy.
                    Bude ono toho dost, až nás tam pak všechny povezou. Já vím, stará, že se na to
                    už třeseš!“</p>

                <p>Kulichová upustila od práce, zadívala se vážně na muže.</p>

                <p>„Na to se třese každá matka, Kulichu. Za to jsem Pánaboha ve dne v noci
                    prosila. – A stav ty se mi, jak chceš, tuhle pod tím kabátem taky něco máš
                    (položila mu dlaň na prsa), co ti někdy lítostí buď usedalo, nebo radostí
                    poskakovalo. A to se v tobě taky ozve, Kulichu, až uvidíš, jak Nanynka jde
                    s Novákem k oltáři. A tu chvíli pak, mileji starej, přejde tě všechno takovéhle
                    křápání.“</p>

                <p>A jako by chtěla muže zas udobřiti, ač vše pronášela mírně a bez výčitky, jak by
                    lze bylo souditi z jejích slov závěrečných, dodala dobrácky:</p>

                <p>„Jdi, starej, jdi a nezapomeň: za mě taky očenášek. Víš to, že oba z domu
                    nemůžeme. A nezapomeň, že bude oběd. Odpoledne přijde Novák.“</p>

                <p>Kulich narazil klobouk na hlavu a vyšel z kuchyňky. I na tom dvoře, skoro vždy
                    vlhkém, bylo dnes veseleji než jindy. Taky sem vanulo jaro, hrbolatá dlažba
                    osychala, vzduch nečpěl pronikavě jako jindy, ale svěže zavadil o nozdry.</p>

                <p>Kulich zhluboka vydechl, kráčel průjezdem a mručel si pod vousy:</p>

                <p>„Máma je máma! Posílá mě do kostela a sama juž doma káže. – Bude-li pak ona Nanda
                    taky taková? – No, proč bych se tam nepodíval, času mám dost.“</p>

                <p>Vyšel z domu. Rozhlédl se všemi směry a zevšad se smála neděle. Kráčel směrem ku
                    Praze (neboť Kulich vždycky chodil „do Prahy“), aby viděl kousek nedělního světa
                    a života. Opodál na zahradní zdi seděl kos a protahoval svou sladkotesklivou
                    melodii.</p>

                <p>„Jen hvízdej, tajtrlíku, hvízdej!“ mručel Kulich. „Stejská se ti po dešti? Nebylo
                    ho dost? Teď aby zas bylo trochu sucha a tepla, flautisto zpropadenej. Sedíš tu
                    jak husar na koni, a vypasen jsi jak bažant. Šťovky<ref>[46]</ref> se ti
                    urodily, viď, vráno zpěvavá. Ale kdyby sis vole roztrh‘, dnes pršet nebude –
                    obláčky se rozplývají a kouř leze rovně vzhůru jako bič!“</p>

                <p>Ale přes toto reptání zastavil se Kulich, aby kosa nevyplašil, a naslouchal jeho
                    flažoletové notě.</p>

                <p>„Kde to taková zvěř nabere,“ rozumoval dále. „Já kdybych se přetrh, tohle
                    nesvedu. A hvízdával jsem, že lidem uši padaly. Jako tenkrát – Ježíšmarjá, ono
                    je tomu přes čtyrycet let – taková křivonohá sůva pekařská nes’ na hlavě lísku
                    plnou koblih. Já kluk nekáraná šel za ním a hvízd jsem mu do uší na prsty tak,
                    že se zapotácel a líska s koblihami byla na tratuáru<ref>[47]</ref>.</p>

                <p>Ale pak mně jich nandal ten křivonožka, že jsem to sotva pobral a sotva domů
                    trefil. Já myslil, že pekařské sůvy neuměj honit. Ten mi okázal, že uměj!“</p>

                <p>Kulich se neubránil, aby se své dávné příhodě ještě teď nezasmál. Drsným tím
                    chechtem polekal kosa, kterýž se zdvihl a plavným letem zmizel v zahradě. Kulich
                    kráčel níže, směrem k ulici Lipové a Ječné, a dolů k náměstí Karlovu.</p>

                <p>O nějakou hodinu později vracel se touž cestou kolem tehdejší hospody
                    „U Aeskulapa“ nad všeobecnou nemocnicí, vzhůru k nároží „Na křižovatce“ a výš
                    a výše ke Karlovu, k svatému Apolináři. Vstoupil, omočil prsty v kropence
                    a šinul se kousek dále mezi lavice. Ale neusedl, aby si nezatarasil volný ústup,
                    až uvidí svou chvíli. Ošíval se, pomžourával kradmo dokola, není-li pozorován,
                    ale zatím si ho nikdo nevšímal. Bezděčně sepjal ruce nad kloboukem a rty jeho
                    beze zvuku cosi drmolily. Plnil slib ženě daný.</p>

                <p>Netušil Kulich, že její pozoruje přece dvé očí, lesklých a radostných, kteréž ho
                    sledovaly od mžiku, kdy vstoupil do kostelíka. Byly to zraky Nanynčiny. Stála
                    v samém koutě při zdi. Chtěla slyšeti z kazatelny nejen jméno své, ale zvláště
                    drahé jméno Jindrovo, kteréž tu zazní, aby se rozneslo po celém okolí. Byla na
                    ně pyšná a chvěla se již nyní blahou rozkoší, že bude dnes neodvolatelně
                    provoláno, s kým půjde celým dalším životem. Ona, dcera prostých domovnických
                    rodičů, s učitelem Jindrou Novákem! A tam stojí otec, jehož příchodu se
                    nenadála, a snad se i modlí.</p>

                <p>Kostelík se plnil, noví a noví lidé přicházeli, obklopili Kulicha, že ho Nanynka
                    již neviděla. A teď vstoupila a veličenskými kroky ku předním lavicím se šinula
                    paní Angelina Knedlhansová v plné nádheře nedělní. Ne již v zimním šalupu, ale
                    v lehčím úboru jarním, s modlitbami v aksamitových deskách, jež tiskla na
                    život.</p>

                <p>* * *</p>

                <p>Bylo k poledni. Matka Kulichová měla dávno plotnu zastavenu hrnci
                        a kuthany<ref>[48]</ref>. Teď si vzpomněla, je-li taky průjezd čistý, jak na
                    neděli sluší, i chopila se koštěte na dlouhém toporu a vyběhla z kuchyňky, aby
                    zametla.</p>

                <p>Právě dokonávala dílo své, když do vrat veplula paní Knedlhansová. Zočila
                    Kulišku, a zrychlivši kroky, rovně k ní zamířila, pravici ve stávkové rukavičce
                    vztahovala.</p>

                <p>„Milá paní Kulichová, už je to zveřejněno! Už jsou z kazatelny, slečna Nany a pan
                    Novák. Myslela jsem si, že při tom nemůžete být, a vzala jsem to z úst pana
                    faráře za vás, jako matka. Tuze hezky to pověděl, ještě jsem takové ohlášky
                    neslyšela. Tak zřetelně a srozumitelně, že to bylo slyšet do všech koutů.
                    A přidal, co vždycky nedělává! Řekl vážená slečna Anna Kulichová a vážený pan
                    učitel Jindřich Novák. Má tam asi nastávající pan zeť dobré oko. Zaslouží si
                    toho. A hned jsem si myslila, že se u vás zastavím, abych vám to pověděla.“</p>

                <p>Zraky matky Kulichové zvlhly. A než sáhla po ruce vzácné dámy, opřela koště
                    o zeď, otřela si pravici o zástěru, aby se nedotkla nehodně bílé rukavičky
                    paniny.</p>

                <p>„Rukulíbám, milostpaní, poníženě děkuju. – Šel tam tatík, oba nemůžeme.“</p>

                <p>„Duchem jste tam jistě byla. To si mohu pomyslit. – Můžete mít radost, paní
                    Kulichová, můžete být spokojena, šťastna. Můj ty Bože, až tak bude s naší
                    Albínkou! Vy už máte po starosti.“</p>

                <p>„Chvála Bohu,“ řekla Kulichová radostně. „Ale bude ono ještě starostí dost,
                    milostpaní. Se svatbou – sama nevím, jak to uděláme.“</p>

                <p>„Jak to, paní Kulichová?“</p>

                <p>„Inu, jako kde to vystrojit. V tom našem kutloušku – hlava se mi z toho
                    motá.“</p>

                <p>„Ano tak!“ řekla panička.</p>

                <p>Položila ukazováček na bradu, jako by se zamýšlela, ačkoliv snad již dříve v ní
                    bylo zrálo, co chtěla říci. Ohlédla se dokola, není-li tu kde nějaké nepovolané
                    ucho, a pronesla tajemně: „Nemohla byste na chvilku ke mně nahoru?“ Otázka
                    Kulišku překvapila. Jižjiž byla by vyhrkla: K službám, milostpaní! – ale v tom
                    vzpomněla na své vaření.</p>

                <p>„Milostpaní, mám oběd na plotně, a nikdo není doma. Kdyby snad ráčili – co je
                    libo, poníženě prosím?“</p>

                <p>„Smím na chvilinku k vám, paní Kulichová? Víte, tudy se každou chvíli šustne
                    nějaká ta coura z domu, načpak to.“</p>

                <p>Kuliška chopila se koštěte a panička již kráčela do dvora, Kuliška za ní.</p>

                <p>Ač věděla, že doma nikdo není, zaklepala panička v kuchyňce na dveře světnice
                    a vstoupila. Matka Kulichová jen se zastavila u plotny, cosi odtáhla, cosi
                    posouvla doprostřed, podívala se do pece, a byla za paničkou v pokoji.</p>

                <p>„Ráčejí se posadit, milostpaní.“</p>

                <p>Paní Knedlhansová usedla na pohovku. Hleděla slibně na Kulichovou, co by do
                    desíti napočítal, a jala se mluviti:</p>

                <p>„Abyste mi neměla za zlé, paní Kulichová, ale co chci říci, jde ze srdce. Sama
                    jsem si tak předkládala, jak to pořídíte s hostinou, a byť i byla
                    sebeskrovnější. Přece jen máte vy někoho a pan Novák taky, koho pozvete. – Inu,
                    hezké to zde máte, ale malé, a pak – v přízemí, pořád jen ten dvoreček před
                    sebou. – No tak tedy, kdyby vás to neurazilo – a pročpak by uráželo, když to
                    upřímně myslím – družička snad bude taky nějaká a družba, jakápak by to byla
                    veselka bez mládence a družičky: připadalo mi, že byste mohli vystrojiti svatbu
                    nahoře u nás. – Co tomu říkáte, paní Kulichová?“</p>

                <p>Matka Kulichová naslouchala jak u vyjevení, zarděla se, pootvírala ústa, jako by
                    po vzduchu lapala.</p>

                <p>„Ježíš Marjá, milostpaní, jakpak by to mohlo – –“</p>

                <p>„Dobře, paní Kulichová,“ řekla panička důrazně. „Docela dobře. Vždyť víte, jak to
                    u nás vypadá. Jsem sama s Albínkou, v třetím pokoji pan Saloupek. Z největšího
                    vystrkáme, co by překáželo, místa je dost, a tam postavíme tabuli. Ruka ruku
                    myje, paní Kulichová, vaše Nanynka si to zasloužila. Pomohla nám nejednou, když
                    jsme potřebovali, chodila s námi na výlety, bylo tak všem veseleji, Albi ji má
                    ráda, ona jistě Albínku taky – a můj ty Božínku, nebudete-li mít jinou, vždyť by
                    naše Albi mohla jít za družičku! Šaty na to má, holka k světu je. Co tomu
                    říkáte?“</p>

                <p>„Inu, Ježíš Marjá, milostpaní, že ani nevím, jak bychom si toho zasloužili,“
                    odpovídala Kulichová plna radosti. „Ale ta štrapáce u nich, pro cizí lidi
                    takovou nepohovu! Jak bychom to mohli – –“</p>

                <p>„Mohli, paní Kulichová,“ plácla paní Knedlhansová dlaní na stůl. „A ještě vám
                    povím, že to vlastně není žádná oběť. Víte, co se říká? Že cizí svatba pod
                    střechou přináší rodině štěstí. Vidíte, myslím při tom i na nás,“ usmála se
                    blahosklonně. „Tedy ujednáno, co?“</p>

                <p>Paní Knedlhansová vzchopila se v celé důstojnosti a polévala Kulíšku zesíleným
                    blahosklonným úsměvem.</p>

                <p>„Milostpaní, co mě se tejká, tedy jen říkám zaplať Pánbůh napřed! Ale musím to
                    říci taky panu Novákovi – o tomhle jsme posud nehovořili, nevím, jak on
                    zamejšlí…“</p>

                <p>„Bude souhlasit,“ pronesla paní Knedlhansová určitě. „Svatba je starost rodičů
                    nevěstiných, do toho ženich nemluví, leda v některých mimořádných okoličnostech.
                    No dobrá, paní Kulichová, ustanovte se o tom. Co bylo na mně, udělala jsem,
                    a s radostí posloužím. Bylo by nám všem hodně veselo. Saloupek taky nic
                    nezkazí. – A Nanynku že pozdravuju. Dobré chutnání vám přeju.“</p>

                <p>Paní Knedlhansová vyporoučela se a matka Kulichová spěchala k hrncům na plotně.
                    Horko jí bylo již z neočekávaného nabídnutí a horko na ni zadýchalo z rozpálené
                    plotny.</p>

                <p>„Pro páninka,“ hovořila k sobě, „hezké ono by to bylo – svatba v druhém patře, ve
                    třech pokojích! Vymalováno mají, nábytek nóbl, všady koberce, Kryndáčka pána,
                    jak by mi něco takového bylo napadlo! – Toť se ví, oběma rukama! Jen co řekne
                    Nanynka a pan Novák. Ale pro Pánaboha, co by mohli namítat? – Holka, holka,
                    vyvalíš ty oči, jaká se ti chystá veselka!“</p>

                <p>V peci praskalo, z hrnků syčelo a vřelo, plotna pálila jak výheň – matka
                    Kulichová tančila kolem ní jak čarodějka připravující kouzelnou krmi. A srdce se
                    jí tetelilo radostí, jak se Nanynce všechno pěkně zchystává.</p>

            </div>

            <div type="chapter">
                <head>22. Kulich taky má překvapení. – První gratulace</head>

                <p>Dávno ztichl dopolední švehol a cvrlikot ptáků, zmlkly i táhlé nápěvy kosa, jehož
                    hluboký flétnový tón by mohl býti nazván barytonem v ptačím koncertě, a zpěvaví
                    opeřenci zmizeli v zahradách. Toliko vrabci štěbetali, skotácky na sebe
                    pokřikovali, snášeli se ze střech do ulic, aby tu na dlažbě paběrkovali, a byvše
                    chodci vyplašeni, zdvíhali se v hejnech a vzlétali na okraje střech a na zdi
                    zahradní, odkud pak nadávali rušitelům nedělního oběda, načež se vraceli
                    k vrabčím hodům svým. Bylo toho arci poskrovnu. Vozy nejezdily, zrní se
                    netroubilo a metaři z rána dosi pečlivě byli smetli stopy včerejší soboty. Za
                    takové neděle a svátku naplahočí se i poběhlík vrabec dosti, než sežene sousto
                    pro hladový žaludek.</p>

                <p>Z věží odbíjela dvanáctá, když Nanynka spěchala domů, rozloučivši se již kdesi
                    níže s Novákem. Po Praze vyzváněli poledne. Vanutí větru zanášelo v ty končiny
                    hluboký hlahol snad i Zikmunda z věže svatovítské, až se v Nanynce dech tajil.
                    Ještě nikdy neznělo jí toto vyzvánění tak slavně a velebně jako dnes.
                    Prostupující se kovové zvuky vlévaly se jí až do hloubi duše, rozechvívaly
                    nejskrytější struny srdce, naplňovaly celou bytost její tklivým pohnutím.
                    Toužila, aby cesta k domovu byla dnes desateronásobně dlouhá a hlahol ten aby ji
                    do nekonečna provázel. Chvěl se jím všechen jarní vzduch a chvění to sdělovalo
                    se každé její čivě, každé buňce. Bylo jí sladko i dojímavo zároveň. Zvuky
                    domíraly, dotřepetávaly se, a již je stíhaly nové v nepřetržitém velebném
                    souznění. Mluvilo k ní cosi vyššího, nadpozemského, a Nanynka uvědomovala si, že
                    teprve dnes mocnému tomu hlaholu rozumí jako hovoru z jiných světů a jako
                    vážnému doslovu prohlášení z kazatelny v kostelíku svatého Apolináře, jež se
                    dopoledne bylo událo. Byl jí zpečetěním slov, jimiž obci bylo oznámeno, že
                    odejde z domu, za milovaným Jindrou, na všechnu dlouhou budoucnost.</p>

                <p>Potkávala jednotlivé chodce spěchající k obědu, postavy jejich kmitaly se mimo,
                    Nanynka hleděla na tváře, nevidouc jich, a vidouc, nepoznávala. Byla ponořena
                    v sebe a vzlétala vysoko nad zemi. Nejraději byla by kráčela sama do daleka
                    neznáma, kam před ní ulétaly všechny její myšlenky. Toto neznámo byla celá její
                    budoucnost po boku Jindrově. Ach, co je v ní skryto netušené krásy, štěstí,
                    blaha, radosti! Co ji očekává! Jaký nekonečný řetěz dní, a co vše jí připraví
                    Jindra! Půjde s ním tam vysoko nad ostatní Prahu, do končiny polo nepovědomé,
                    odejde navždy z tohoto okolí, kde strávila dětství i mládí a které jí tak často
                    jevilo nejvšednější tvář života bez lesku a půvabu. Dnes však i tu bylo všechno
                    krásné. Dnes poprvé chápala půvab rozkvétajících zahrad a šťastného ticha, jež
                    v sobě uzavíraly. Dnes poprvé jevila se jí v pravém významu útulnost malých těch
                    domů a domků, z nichž se kouřilo a ve kterých všady tušila spokojený život,
                    rodinné štěstí. Ještě nikdy nerozehřívaly ji paprsky slunečné tak blaze jako
                    dnes – bytost Nanynčina jejich účinkem přímo tála. Každé drsné slovo, jež doma
                    kdy slyšela, bylo zapomenuto, každý nevlídný dojem z duše její vyvanul.</p>

                <p>Blížila se ke starému domu, který s celou tou ulicí byl jejím posavadním světem –
                    a to vše již náleží minulosti. Uprchla jako sen, a teprve budoucnost bude
                    životem. Rozloučí se s rodiči, rozloučí se i s šitím, a co bude dále, vše to
                    úhrnem se jmenuje Jindra!</p>

                <p>Byla to láska, jež krokům jejím dodávala lehkosti, celému tělu perutí a ponášela
                    ji bez namáhání a vynakládání vlastní síly.</p>

                <p>Jednotliví chodci pozdravovali ji. Nanynka děkovala pokyvem hlavy, radostným
                    úsměvem, ale slova nepronášela, nemohouc. Zářila štěstím, a v tom rozjasnění
                    duše a srdce byla krásná. Ohlíželi se za ní vědouce již, kterak tu kráčí
                    nevěsta, a Nanynka tušila to. Dětskou radostí poskakovalo v ní srdce. Nanynka
                    dnes nebyla Nanynkou, dcerou domovníka Kulicha, ale učiněnou květinou.</p>

                <p>Za okny domů a domků zjevovaly se jí hlavy známých sousedek a dcerek. Do každého
                    okna vyslala Nanynka přívětivý úsměv a s ním kus vlastního blaha.</p>

                <p>Již to vědí – všichni vědí! Poselství o jejím nastávajícím štěstí rozneslo se již
                    dávno před ní, přímo z kostela. Nanynka netušila, nepomněla, že mnohému pohledu
                    za ní je přimíšeno trochu závisti. Ona, dcera domovníků tamhle z toho domu, je
                    šťastnou nevěstou a půjde za učitele. Jak se Fortuna k někomu zachová! Vždyť
                    tuhle Pepička a Bertička a Madlenka taky by mohla býti nevěstou. Každá z nich je
                    zralá na vdavky. Zatím Nanynka Kulichovic –</p>

                <p>Teď již cupala průjezdem, vcházela do dvora. Vždycky jí připadalo, že se za ní
                    zavírá svět, kdykoli vstupovala na slizkou, stále vlhkou a kolenatou dlažbu toho
                    pochmurného dvora. Ale dnes i zde bylo veselo. Tamhle jsou milá okna jejich
                    příbytku, tamhle dveře kuchyňky, a za nimi kuchtí a chystá její matka. Ach,
                    maminko, tatínku! V duchu líbala Nanynka oba ty starochy. Pojednou jí byli
                    nesmírně vzácní – již u nich dlouho nebude.</p>

                <p>Polední vyzvánění zaniklo.</p>

                <p>Tou chvíli událo se matce Kulichové vyhlédnouti zasklenými dveřmi, i spatřila
                    Nanynku právě do dvora vstupující. Otevřela dveře kuchyně, a jak hleděla na
                    dceru, otvírala pomalu taky ústa. Stará Kuliška sice dobře uměla čísti z tváří
                    lidí, mají-li právě zlost, nebo radost, jsou-li zvědaví, nebo lhostejní,
                    přicházej-li s čím dobrým, nebo zlým, jdou-li poroučet, anebo prosit, hárá-li
                    jimi hněv, nebo jen závist otravuje. Pro takovéto neutajené stavy a jevy
                    duševní, obrážející se na tváři a ve zracích, měla postřeh výborný. Od čeho by
                    taky byla polovinu věku svého domovnicí, které je stýkati se s tolika rozličnými
                    lidmi? Avšak s jinými, jemnými a nejjemnějšími odstíny hnutí duševních,
                    vyzařujících tváří lidskou a ze zraků vybleskujících, nelámala sobě příliš
                    hlavy. Přesto nyní, pohlížejíc na Nanynku, viděla neomylně, že se to vrací jiná
                    dcera, než ráno z domu odcházela. Takový ruměnec tvář její snad nikdy
                    nepokrýval, zraky její nikdy se takovým štěstím neleskly, ústa její nikdy tak
                    nepozývala k líbání, ba k ulíbání, tvárné uši její nikdy nebyly tak růžové
                    a všechen její zjev a lehká chůze nejevily pružnou její postavu nikdy tak
                    ztepilou, úměrnou.</p>

                <p>Matka otevřela před Nanynkou dveře dokořán a rozpřáhla ruce.</p>

                <p>„Dítě, dítě!“ volala, „jak to dnes vypadáš! Vždyť jsi jako bys právě z oltáře
                    sestoupila!“</p>

                <p>Rychle se Kuliška po sobě podívala, je-li náprsník její zástěry suchý a je-li
                    taky jinak čista, aby dceru neušpinila, a když Nanynka vstoupila, přirazila
                    matka jediným zamávnutím ruky dveře, až s třeskem zapadly a skleněné tabulky
                    zadrnčely, načež dceru prudce objala.</p>

                <p>„Nanynko, holka drahá, tedy už je to hotovo! Už vás velebný pán prohlásil!
                    Ajajaj – vážená slečna Kulichová, povídal, a vážený pan učitel Novák! To je
                    náramná pocta, to jste asi tuze dobře uměli katechismus, že si tak doložil!“</p>

                <p>A líbala dívku, jejíž rty byly svěží jak čerstvé jahody a jarním vzduchem
                    chladné.</p>

                <p>„Kdo vám to řekl?“ vyvíjela se Nanynka z náručí matčiny. „Jak to víte?“</p>

                <p>„Ó Bože, holka, já vím věcí! Podíváš se! – Ale teď honem, Nanynko, shoď to ze
                    sebe a přistroj na stůl. Tatínek tu bude jistě co nevidět. Ať jsme brzy po
                    obědě – beztoho že brzy přijde pan Novák.“</p>

                <p>„Přijde!“ zajásala dívka. „A půjdeme na procházku.“</p>

                <p>„Půjdete, dítě,“ přisvědčovala Kulíška. „Neděle jak ukolíbaná. To věřím! Kde koho
                    potkáte, každý se za vámi podívá a řekne: helejte je, ženich a nevěsta! – Važ si
                    toho, Nanynko. Kdyby se ti všechno na světě vrátilo, tenhle čas nikdy se
                    nevrátí, a do smrti na to budeš vzpomínat. Některé ženě je to vůbec nejkrásnější
                    a nejšťastnější doba života – pak jen samý trud a svízel, utrpení. Ale ty budeš
                    i pak šťastná a do nejdelší smrti,“ dodávala rychle, aby zlých duchů
                    nevyvolala.</p>

                <p>Nanynka sňala klobouček, svlékla paletko, opásala se bílou zástěrou, spěchala pro
                    ubrus, pro talíře a příbory.</p>

                <p>„A co ještě víte, maminko?“ tázala se skoro škádlivě.</p>

                <p>„Podivíš se, holka, podivíš, až uslyšíš,“ napínala ji matka, „ale to až přijde
                    taky tatínek, až budeme všichni u stolu.“</p>

                <p>Ale kterápak matka smlčela nějaké takové příjemné tajemství, zvláště týká-li se
                    milé dcery a svatby! I nemusila Nanynka ani příliš naléhati a stačila již jediná
                    její otázka:</p>

                <p>„A dřív to zvěděti nesmím?“</p>

                <p>Neboť i Nanynka zas byla taky zvědava jako všechny dcery Eviny a vymámila z matky
                    vše, chtěla-li.</p>

                <p>A matka Kulichová tedy vyklopila ponenáhlu, s čím paní Knedlhansová byla přišla.
                    Začala arci ze široka, jak se panička vracela z kostela, co vyprávěla
                    o prohláškách, co pan farář, jak ji zvala nahoru a jak vešla k nim, jak si sedla
                    „tuhle na kanape“ – a konečně jak nabídla svoje tři pokoje na svatbu, na slavnou
                    hostinu. Nadála se matka Kulichová, jak Nanynka radostí poskočí, až novinu
                    uslyší, ale ku podivu, Nanynka nebyla tak zanícena.</p>

                <p>Když konečně uslyšela, oč jde, obrátila se od svých příprav k obědu, stanula
                    a pronesla povážlivě:</p>

                <p>„Nahoře, maminko? U Knedlhansů?“</p>

                <p>„Nu ano, holka! Cožpak to nepovídám? – A nemáš z toho radost?“</p>

                <p>Nanynka váhala.</p>

                <p>„No, radost – víte, maminko, zdá se mi, že má nevěsta mít svatbu z domova, od
                    rodičů –“ Matka Kulichová pocítila zklamání.</p>

                <p>„Myslela jsem, kdo ví, jak tě překvapím, jak tě to potěší. – Od rodičů, povídáš.
                    No pravda, že od rodičů, snad si nemyslíš, že ti paní Knedlhansová vystrojí
                    hostinu z vlastní kapsy! Všechno tam odneseme, nanejvýš u ní uvaříme, ale
                    všechno bude naše – –“</p>

                <p>„Myslím pod střechou rodičů,“ dodávala Nanynka.</p>

                <p>Matka pomlčela chvilku a řekla skoro trochu hořce:</p>

                <p>„Nanynko, ohlédni se. Tuhle kuchyňka jak plivátko a světnice jako šuplík – sotva
                    že my se tu směstnáme. A do toho máme uvést hosty! A teď si pomysli, holka,
                    veselka nepotrvá půl hodiny, pořád nemohou všichni sedět jako kvočna na vejcích!
                    Kroku tu neuděláš, vrážíme juž tak jeden do druhého, a pomysli si taky, že přes
                    tu chvíli bude polovička svatebčanů na dvorečku – a bude se na to dívat celý
                    dům! Na všechno musíš pamatovat. – A nahoře tři pokoje, může se přecházet,
                    a všechno pěkně po ruce, z domu tam nikdo nevidí.“</p>

                <p>„To je pravda,“ řekla Nanynka zamýšlejíc se.</p>

                <p>„Svatá pravda, holka!“</p>

                <p>„Já tedy nic nenamítám, maminko, ale přece jen musíme počkat, co tomu taky Jindra
                    řekne. Bez něho teď už nemůžeme.“</p>

                <p>„To se rozumí, dítě,“ horlivě přisvědčila matka. „To jsem paní Knedlhansové sama
                    hned řekla.“ </p>

                <p>Kuliška byla skoro hrda, že tuto možnou námitku předvídala a dceru předešla.</p>

                <p>Na dvoře ozvaly se hřmotné kroky ke kuchyňce, blížil se táta Kulich.</p>

                <p>„Tiše, holka, ani slova. Tatínkovi až po obědě, až jak s ním bude po jídle do
                    řeči. To víš, mívá taky své mouchy.“</p>

                <p>„Ale ovšemže! A třeba dříve Jindrovi, abychom pak už určitě věděly – –“</p>

                <p>Ještě se na dvoře ozvalo povědomé tatíkovo zachrochtání, a Kulich vstoupil.</p>

                <p>„Tak tady mě máš, mámo! – No, to je dobře, talíře na stole. Však mám důkladnou
                    fábu (hlad)!“</p>

                <p>„Vítám vás, tatínku,“ přitáčela se Nanynka přívětivě a skoro úlisně jako
                    kotě.</p>

                <p>„Pozdrav tě Pámbu, Nando! – Ani nevíš, že sem byl taky v kostele.“</p>

                <p>„Ale jděte, tatínku?“ tvářila se Nanynka překvapenou.</p>

                <p>„Ba že byl, tuhle matka mě tam komandýrovala. No, byl bych šel taky bez
                    dohánění. – Ale na konci kázání sem se žejbroval ke dveřím, a jen vás pan páter
                    shodil z kazatelny, už jsem vypad‘ ven. To bylo hned šuškání mezi ženskými.</p>

                <p>Jakpak ne, to je něco pro jejich uši – hned jim jely huby jako čtvero složení.
                    Kdopak to má poslouchat.“</p>

                <p>„No, no, starý, zlého nic nemohly povídat,“ vmetla Kuliška.</p>

                <p>„Nemohly, nemohly! To vím taky. Ale na to se nemůžeš nikdy spolehnout, jak ženská
                    hubu otevře. – A dávejte polívku, holky.“</p>

                <p>Nanynka vyběhla do kuchyně, matka za ní dovřela dveře a nachýlila se k muži:</p>

                <p>„Škoda, žes ji neviděl, když se vrátila z kostela, starý,“ řekla tlumeným hlasem.
                    „Vypadala ti jak učiněný anděl.“</p>

                <p>„Já vím – anděl z roští!“ zasmál se chraplavě Kulich. „To před svatbou vypadá
                    každá tak. Ale zeptám já se Nováka za deset let, má-li pořád eště anděla.“</p>

                <p>„Ty jsi starý protiva!“ utrhla se matka durdivě. Bylo v tom víc líčeného než
                    skutečného rozhorlení. Kuliška věděla, jak svého starého dobře naladí.</p>

                <p>„Já vím. Ale před naší svatbou jsi mi taky tak neříkala. Vidíš, jaké vy ženské
                    jste!“</p>

                <p>„Sedni si, brundibáre, a já dám polévku!“</p>

                <p>* * *</p>

                <p>Bylo po obědě, Kulich pomlaskával, díval se na ženu, na dceru, jako by něco
                    věděl, a posléze řekl:</p>

                <p>„Dnes počkám na Nováka. Potom vám něco řeknu.“</p>

                <p>„Copak, tatínku?“ vyhrkla Nanynka v obavě, aby to nebylo nic nemoudrého.</p>

                <p>„Dočkej času – však si myslím, že dnes nebude dlouho otálet. Mám pro vás novinu –
                    ale dřív ani slova.“</p>

                <p>Starý Kulich byl někdy jako suk. Když si umínil, nepovolil, a tak přes všechno
                    naléhání mámino i Nanynčino nepověděl nic. Nemohly se tedy dočkati příchodu
                    Novákova, zatím však Nanynce letěla hlavou sterá domněnka, co zas má otec za
                    lubem. Ale tatík se tvářil jak pomazaný a měl radost z dychtivosti ženiny
                    i dceřiny.</p>

                <p>Novák přišel dřív, než obyčejně chodíval, a když bylo po vítání a všichni usedli,
                    aby vypili trochu kávy, což ani Novák nesměl matce odepřít, vytáhl Kulich své
                    doutníky, nabídl nastávajícímu zeti, a labužně pokuřuje, spustil:</p>

                <p>„Tak pro vás mám novinu, milá rodino. Totiž takovou, jak bychom to udělali s vaší
                    veselkou.“</p>

                <p>Matka Kulichová zavrtěla sebou na židli.</p>

                <p>„Totiž takto. Zastavil jsem se z kostela u Čejků, a tam už to věděli, jako co pan
                    páter v kostele povídal. No a hovořilo se, jak prej to uděláme s veselkou. A tak
                    tuhle a támhle, až najednou Čejka povídá: No ano, sousede, kampak ale vy tu
                    svatbu dáte? Na to přece potřeba dost místa, a toho nemáte nazbyt. A snad si
                    taky ty mladé lidé budou chtít zakřepčit – jakápak by to byla veselka! – Věděl
                    bych vám rady.</p>

                <p>Mohli byste tu svatbu mít zdehle u mě. Dal bych vydrhnout podlahu – a chcete-li,
                    dal bych ji navoskovat, sousede. Snad víte, že je teď módou slavit veselku někde
                    v hotelu nebo v reštouraci, doma to dělá nepohodlí, a kdepak taky toho nádobí! –
                    Spočítáme si hosty, řeknete mi, kolik vás bude, já dám navařit, nač byste měli
                    chuť, a podle toho, co si vyberete, počítal bych vám to kus ke kusu za personu
                    zlatku nebo zlatý dvacet – rozumí se bez pití, to by bylo zvlášť. A to byste
                    měli veselku, povídá Čejka, beze vší štrapáce. Tak, co tomu říkáte, sousede? –
                    No, rozumí se, tohle není nemoudrý nápad, povídám na to já, ale musím to doma
                    předložit rodinné konferenci. – No a tak vám to teď všem povídám a ptám se vás,
                    co tomu říkáte?“</p>

                <p>„Ale neslíbils nic, starouši?“ vyhrkla Kulíška úzkostlivě.</p>

                <p>„Jak jsi slyšela, neslíbil. Proto s tím jdu k raportu.“</p>

                <p>Nanynka hleděla na Nováka a viděla na jeho tváři veliké rozpaky, jež
                    nasvědčovaly, že mu návrh páně Čejkův není příliš po chuti. V tísni obrátila se
                    k matce:</p>

                <p>„Maminko – –“</p>

                <p>Kulichová viděla, že je na ní, aby tuto věc rozřešila. Již jí taky ústy
                    poškubávalo.</p>

                <p>„Je to od pana Bryndala tuze hezké, starouši, ale já ti povím něco jiného, a to
                    se mi zdá ještě lepší.“</p>

                <p>A chvatně vypověděla muži i Novákovi, co se dopoledne událo, s jakou nabídkou
                    přišla paní Knedlhansová. A ze svého přidala:</p>

                <p>„A Nanynka tuhle beztoho chce požádat slečnu Albínku, aby jí šla za družičku.
                    Kdybychom nepřijali, co paní Knedlhansová nabízí, možná, že by zas nedovolila
                    Albínce. – A copak všemu tomu říká tuhle pan Novák?“</p>

                <p>Milý Novák chytil se nabídnutí paní Knedlhansové jako záchranné kotvy. Bylo mu
                    skoro úzko při pomyšlení, že by měl nevěstu vésti do hospody. Věděl hned, že
                    krčmářův návrh musí zamítnout, a toto zamítnutí bylo snadnější po sdělení matky
                    Kulichové.</p>

                <p>„Myslil jsem,“ hovořil mírně, „že by naše svatba vůbec mohla býti nejtišší,
                    nejprostší, a tedy i beze vší hostiny. Ale nechci se vzpírati zavedeným
                    zvyklostem. A když tedy ta milá paní sama přišla, soudím, že by se jí nemile
                    dotklo, kdybychom odmítli. Máme-li si vybrati, jsem pro návrh paní
                    Knedlhansové.“</p>

                <p>„O tom jsem arci neměl povědomost,“ řekl Kulich. „A musím říct, že je to od ní
                    nóbl jednání. A jsem rád, že jsem Čejkovi neřek‘ tak ani tak. No dobrá, tedy
                    s Pánembohem u Knedlhansů.“</p>

                <p>Pozvání do druhého patra i jemu lichotilo. Hleďme, hleďme, myslil si, jak jsme
                    pojednou váženi!</p>

                <p>Nanynka zhluboka vydechla. Sdělení otcovo přišlo z čista jasna, skoro jako
                    pohroma. Je to tedy šťastně zažehnáno.</p>

                <p>„Bude ono to Čejku mrzet,“ řekl ještě Kulich, „no ale především musí být pokoj
                    a sjednocenost v domě. To mu taky půjde na rozum. – Možná, že mu časem dohodím
                    nějakou svatbu jinou.“</p>

                <p>Bylo po svačině. Nanynka již byla v plné parádě, chystala se na procházku. Novák
                    rovněž byl přihotoven. Již již byli na odchodu, když tu na dveře kuchyňky
                    zaklepáno a vpadla Tonička, služebná domácích. Matka Kulichová skoro se
                    ulekla.</p>

                <p>„Milostpán se dává poroučet a tuhle posílá – –“ podávala bílé psaníčko. A zmizela
                    zase jako vítr.</p>

                <p>Na obálce bylo napsáno:</p>

                <p>„Ctěné slečně Anně Kulichovic, loco.“</p>

                <p>Nanynce se rozechvěly ruce, když po obálce sahala.</p>

                <p>„Co to?“ ptala se, hledíc na Nováka.</p>

                <p>Novák rozřízl obálku, vyňal a podal Nanynce bílý lístek se zlatou ořízkou.</p>

                <p>Byla to navštívenka. Na jedné straně zdobným písmem bylo vytištěno:</p>

                <p>Stanislav Mislikowski, m. r.</p>

                <p>A na druhé straně bylo napsáno drsným, rázovitým písmem:</p>

                <p>„Upřímně gratuluje Vám a panu ženichu s celou rodinou! M. p.“</p>

                <p>„Ukaž!“ sáhla po lístku matka. Poznovu přečítala dvě ty řádky, a podávajíc lístek
                    muži, sotva ze sebe vypravila:</p>

                <p>„Ježíš Marjá, sám pán domácí – –!“</p>

                <p>Kulich si podržel kartičku na loket od zraků a taky četl.</p>

                <p>„Na mou duši, pan domácí! Tedy juž taky vědí.“</p>

                <p>Jeho hruď se naplnila nesmírným sebevědomím.</p>

                <p>Pohladil si kníry a řekl slavně:</p>

                <p>„Inu pravda, po tomhle arci nemůžeme jít se svatbou k Čejkovům. Toho jsem se
                    nenadál!“</p>

            </div>

            <div type="chapter">
                <head>23. V domě. – U domácích</head>

                <p>Nebyla to jen paní Angelina Knedlhansová, která projevovala tak horlivě
                    účastenství na všem, co se v poslední čas u Kulichů vyvíjelo. Nastávající vdavky
                    domovníkovy dcery byly velikou událostí pro celý ten malý svět, který se tajil
                    pod příslušným číslem popisným, jehož majetníkem byl pan Stanislav Myslíkovský.
                    Kterak by komukoli v rozlehlém tom domě bylo mohlo uniknouti, že za Nanynkou
                    někdo chodí! Věděli to všichni nájemníci, podnájemníci, dívky služebné
                    i posluhovačky.</p>

                <p>Přednostové domácností dávno si všímali sličné dcerky „hausmistrovic“, mnohý
                    zálibně se za ní ohlédl, a teď všichni si pomyslili: „Arci, arci, děvče dozrává,
                    kterak by nemělo milovníka!“ A když uslyšeli, že jde do tuha, nejeden politoval,
                    že již nebude Nanynku potkávati.</p>

                <p>Paničky podle úřední nebo společenské hodnosti své tvářily se více méně
                    lhostejně. Jako by si naprosto nevšímaly, co se u Kulichů děje, zvláště paničky,
                    které samy měly dcery na vdaní.</p>

                <p>Viděly, že ke Kulichovům dochází nějaký mladík, a když se naň bystřeji podívaly –
                    ale jako by ho ani neviděly – usoudila nejedna, že je to mladík velmi slušný
                    a že směle mohl zaklepati na dveře v patře, a byly by se mu ochotně otevřely.
                    Tam je taky dcerka – a měšťanská, úřednická, živnostníkova! Proč zabloudil právě
                    do přízemku, na dvoreček, k domovníkům!</p>

                <p>Dcerky z domu naproti tomu sledovaly s neutajitelným účastenstvím známost
                    Nanynčinu a nikterak si v duchu nezapíraly, že by „s ním“ taky hned mluvily,
                    kdyby se k nim byl obrátil. Ano, stalo se nejednou, když dvě takové slečinky se
                    střetly na vycházce z domu a chvíli společně kráčely, a vědouce, že družka na
                    družku se může spolehnouti, svěřily si navzájem: „Viděla jste nápadníka Nany
                    Kulichovic? Zajímavý človíček, co? Toho by leckterá nezahodila.“ Což znamenalo:
                    Toho bych ani já nezahodila. – A nebylo snad ani jediné, která by byla
                    odpověděla, že by ho zahodila. Dobře poznávaly všechny, jako jejich pečlivé
                    matky, že to není žádný obyčejný tanečník z kterési dupárny. Ostatně věděly
                    všechny bezpečně, že Nanynka do žádných dupáren nechodí.</p>

                <p>Pak mladí lidé z domu, a to byli hlavně podnájemníci, kteří se rok co rok
                    střídali. Několik posluchačů práv nebo lékařství, nějaký obchodní pomocník,
                        kontoárista<ref>[49]</ref>, a jednoho času taky vlasatý akademický malíř
                    s širákem, že by v něm paní Máry byla mohla vyložiti své brambory na Zeleném
                    trhu. Všichni bez výjimky snažívali se zapřísti s Nanynkou, která pro ně byla
                    jako stvořena, jak soudili. „Ale, žába zpropadená,“ stýskávali si, „nosí svůj
                    pyšný nosejček nad štěpánskou věž! To jsou ranty<ref>[50]</ref> – hausmistrovic
                    princezna!“</p>

                <p>A když se objevil Novák, všichni mládenci z domu na něj žárlili. „Copak na něm
                    tak dalece je!“ říkávali povržlivě. Ale bylo v něm asi přece něco, když si ho
                    Nanynka oblíbila, a to ty mládence pokořovalo. Všichni byli odstaveni pro
                    takového kantůrka, čert ví odkud!</p>

                <p>S porozuměním největším, s účastenstvím nejupřímnějším potkávala se známost
                    Nanynčina u služek v domě. Má-li kdo smysl a cit pro lásku, je to služka. Bylo
                    by lze říci, že služka jest odbornicí ve věcech milostných. Nikomu tak není
                    třeba lásky jako jí. Dívce služebné za všechnu těžkou práci i za mnohé ústrky
                    jest omastkem na hořkou skývu vyslouženého chleba láska – láska z její strany
                    vždy upřímná. Byvši desetkráte zklamána, podvedena, vykořistěna, dovede poznovu
                    a na smrt milovati. Mnohdy miluje třeba i dva, tři najednou, a nesnadno by
                    pověděla, koho má nejradši. Mnohdy vylévá lásku svou pouhými dopisy a spokojuje
                    se zas jen láskou písemně vyjadřovanou.</p>

                <p>Snad žádná ze všech, co jich v domě bylo, Nanynce nezáviděla, každá jí přála.
                    Věděly o ní, že pilně pracuje; co na sobě nosila, vše bylo z její ruky, to
                    v nich budilo úctu k jejímu umění. Byla jim sice nejbližší ze všech dívek
                    v domě, ale cítily neklamně, že jest přece nad ně. Přesto se nevynášela. Taky
                    však si nikdy nezadala, klepů za vraty a na schodech se nikdy neúčastnila. Byla
                    vtělená ochota a vlídnost, uměla poděkovati za pozdrav a nejraději sama dříve
                    pozdravila. Mnohé dívce v tísni poradila. A nade vše ji povznášelo, že uměla
                    služkám v domě sepsati i nejeden dopis, jakého žádná nesvedla, a přitom uměla
                    mlčeti.</p>

                <p>Jen jediná holka v domě si spálila hubu, holka nováček, zastavujíc jinou,
                    zkušenější. „Viděla jsi? Nanka Kulichovic má galána.“</p>

                <p>„Jak to mluvíš!“ utrhla se na ni oslovená. „Nanka Kulichovic! Cožpak s tebou
                    pásala krávy? Nanynka Kulichovic, pamatuj si, nemehlo! A pro tebe jako pro nás
                    všechny slečna Nanynka.“</p>

                <p>A ještě dodala:</p>

                <p>„Proč by neměla? Myslíš ty, že galáni rostou jen pro nás?“</p>

                <p>„Ale jakého!“ řekla s důrazem prvá. „V rukavičkách!“</p>

                <p>„No takového, jakého zasluhuje. Věčně doma nebude – a ty jí ho neuřkni. Až se
                    v Praze opejříš, budeš taky mít galána. Ale nesmíš lítat naboso jako doma po
                    chlívě, nesmíš mít nos jako komín a nesmí ti pod sukní čouhat kanafasová
                    spodnička. Takových capouchů nemají hoši rádi.“</p>

                <p>Prostořeká kuchta zapsala si poučení za ucho a hleděla pak na Nanynku s náležitým
                    respektem.</p>

                <p>Posluhovačky chodily do domu tenkráte jen dvě. K nějakému bezdětnému páru
                    manželskému a k manželům, kteří měli dceru vdanou a byli zas jako bez dětí.
                    Nebylo žádnou vzácností, když některá z nich zaspala ráno a nepřišla poklidit,
                    ustlat, popel vynést, nebo když „jako na smrt“ zapomněla přijít večer, aby
                    přinesla džbán studničné vody, máz nebo holbu piva, chléb a syrečky k večeři.
                    Vždy se pak vymlouvaly, že jim bylo ráno (nebo včera večer) tak zle, že myslely,
                    „že je to jejich poslední hodinka“. Avšak v poledne nezapomněla nebo na smrt
                    nezastonala nikdy žádná, ježto v poledne kynulo u pánů vždy nějaké sousto od
                    oběda. Služky z domu brzy babkám přišly na ty finty a v humoru svém je nazývaly
                    „polednicemi“.</p>

                <p>Toliko dvě byly ty paničky posluhovačky, bytosti scvrklé, vždy popelavé
                    a politováníhodné, o nichž nikdo nevěděl, kde bydlí, když po nich byla sháňka,
                    ale stačily dokonale na všechny mrzutosti v domě, jako špetka zaschlého kvásku
                    v díži na nové zadělání. Přitom na sebe navzájem nevražily, na lžíci vody by se
                    byly utopily. Byly však případy, že se přece kdesi v koutě nebo na schodech
                    sčuchly, to když běželo o nějakou velikou věc, na jejíž důkladné zpracování
                    jedna ani druhá sama si netroufala. Takovou událostí byla známost Nanynčina,
                    a tak jednoho dne zahuhňala paní Skořápková k paní Maňáskové: „Všimli si,
                    Maňásková, dole u hausmistrů?“</p>

                <p>„Kdopak by si nevšim‘ – leda by neměl oči!“</p>

                <p>„A kde to ta žába splašila?“</p>

                <p>„Kde, můj Bože! Trandá večer po ulicích, trandá, brzy-li pak se někdo neohlédne!
                    Ale přečká, dočká se.“</p>

                <p>„Když už si někdo hledá do páru, pověděla já bych mu o jiných.“</p>

                <p>„A já! Jen se zeptat!“</p>

                <p>„Pováží-li člověk, že tuhle jen u domácích sou dvě – –“</p>

                <p>„Jo jo, a pořád nic. Ovšem, tam čekají na nějakého prince nebo někoho od
                    místodržitelství.“ </p>

                <p>Někde řinkly dveře, babky se rozletěly po svém.</p>

                <p>* * *</p>

                <p>Ale potom tedy přišel den ohlášek – a teď vypadalo vše jinak. Nebyla to žádná
                    masopustní známost na několik neděl, žádná kratochvíle – Nanynka se vdává!</p>

                <p>A první popud, jak sluší rodinnou událost u Kulichu vážiti – ač bylo-li ho vůbec
                    třeba –, vyšel od instance v domě nejvyšší, od samého domácího pána.</p>

                <p>Té neděle pan Myslíkovský, sytě poobědvav a vypiv černou kávu, nespěchal rovnou
                    cestou do salonu na divan, nýbrž zažehnuv doutník, řekl k choti a dvěma svým
                    dcerám:</p>

                <p>„Víte-li pak, co nového? – Hausmistrovic Nany má před svatbou.“</p>

                <p>Paní domácí podívala se na chotě a pronesla nevěřivě:</p>

                <p>„Geh weg!“<ref>[51]</ref></p>

                <p>Paní Myslíkovská pocházela nejen z úřednické rodiny, ale byla původně
                    i národnosti úřednické, následkem čehož jejím diplomatickým jazykem byla druhá
                    zemská řeč. Zvláště však se k ní uchylovala, když slovo její mělo vyzníti vážně,
                    vážněji nebo nejvážněji. Krom toho byla rozená fon Krautwurst a šlechtictví její
                    rodiny bylo jen o patnáct let mladší než ona sama. Pamatovala velmi dobře, když
                    si nebožtík papínek přinesl domů dekret a když potom na všechno prádlo – ještě
                    z někdejší matčiny výbavy – po vyloučení chatrnějších kusů byla nad švabachová
                    začáteční písmena vyšívána korunka o pěti perlách. Celý týden měli tehda
                    vyšívačku v domě, dostávala oběd a večeři a dvacetník denně. Taky všecko rodinné
                    stříbro putovalo k stříbrníkovi, aby je znova vyleštil, načež je dostal rytec,
                    aby nad monogramy vykouzlil korunku.</p>

                <p>„Už ano, Katy,“ dotvrzoval pan domácí. „Dnes měla vyhlášky. Kdo chtěl, mohl
                    slyšet.“</p>

                <p>„Kdepak?“ otázala se panička.</p>

                <p>„Kdepak jinde než u svatého Apolináře. – Je vidět, že jste žádná nebyla
                    v kostele.“</p>

                <p>Starší dcera, slečna Klotylda, útlá dívka pobledlé, unylé tváře, očí jak
                    zamžených, unavených a bloudivých, zdvihla o poznání hlavu a pronesla, jako by
                    hovořila jemným nosíkem:</p>

                <p>„Já byla, ale u Štěpána.“</p>

                <p>A po malém odmlčení dodala:</p>

                <p>„Tam nahoře je to jak na vsi. Tam ani bych nechtěla mít oddavky.“</p>

                <p>„Klotild!“ řekla přísně paní Myslíkovská.</p>

                <p>„No nechtěla!“ odsekla slečna Klotylda. A upřela zraky v neurčito, dávajíc tak
                    najevo, že ji vdavky Nanynčiny nikterak nezajímají.</p>

                <p>„Hrozníčky kyselé!“ vyškvikla mladší dcera, slečna Amála, kvítko asi
                    sedmnáctileté. „Jen kdyby on pan Švalbenšvanc – –“</p>

                <p>Zachechtala se skotácky do hrsti.</p>

                <p>„Hade!“ vybuchla slečna Klotylda hněvivě. A současně matka pokárala nezdárnou
                    žabku: </p>

                <p>„Schweig, du rotznase!“<ref>[52]</ref></p>

                <p>Načež se obrátila k choti:</p>

                <p>„Pro boha tě prosím, kdopak – –?“</p>

                <p>„Kdo? Ani byste neřekly. Nějaký Novák –“</p>

                <p>„Krejčovský – švec?“ nedočkavě řekla paní domácí.</p>

                <p>„Ne, Katy. Učitel!“ řekl manžel důrazně. Milostpaní se odmlčela. Založila ruce,
                    překvapením se zarděla.</p>

                <p>„Ježíš!“ vykřikla Amála. „Učitel! Pánečku!“ </p>

                <p>Slečna Klotylda otevřela rty, jež byla po narážce Amálčině zlostně zaťala,
                    a vypustila z nich povržlivě:</p>

                <p>„No, učitele bych si nevzala.“</p>

                <p>Teď pan Myslíkovský upřel na Klotyldu pohled káravý, kterým jako by se jí
                    tázal:</p>

                <p>„Říkal ti už některý?“</p>

                <p>Ale nepromluvil slova.</p>

                <p>Zato Amála vyhrkla jak nezvedené dítě:</p>

                <p>„A já bysem si ho vzala hned!“</p>

                <p>„Já bysem, já bysem!“ posmívala se Klotylda.</p>

                <p>„Ptal se tě někdo?“ řekl pan domácí Amálce. </p>

                <p>Amálka natahovala oběma rukama sukni přes oblá kolínka a lýtka, zdvihla náhle
                    ruce, plácla se oběma dlaněmi nad kolena a opakovala s prostořekou
                    upřímností:</p>

                <p>„Já bysem si učitele vzala hned – a třeba dva! Pánečku, paní učitelovou. Dyť mě
                    doma jen tejráte.“</p>

                <p>Možná, že pravý opak se shodoval s pravdou, že rozpustilá Amálka týrala celou
                    rodinu. Snad se týrali všichni navzájem. Ostatně Amálka nebyla zlá holka.
                    Nepodobala se v ničem ztopořené a jenom na své monogramy s korunkou pyšné matce,
                    a nepodobala se taky sestře Klotyldě, snad o celých deset let starší a den ode
                    dne omrzelejší. Amála byla nevychovaný ženský spratek s tupým, vysměvavým
                    nosíkem, živýma, šelmovskýma očima, nevázané huby. Drobné kostry, v těle plná,
                    čemu se říká „molet“, veselá a při vší prostořekosti dobrosrdečná. Matka měla
                    radši Klotyldu, poněvadž byla útlejší, hrdá a hodně domýšlivá, slovem
                    urozenější. Matka ji pokládala za zdárný omladek své rodiny, rodiny von
                    Krautwurstů, ježto bledou, průsvitnou pletí Klotyldinou promodrávaly žilky její
                    mateřské krve šlechtické, kdežto bujné tělo Amálčino téměř překypovalo zdravou
                    krví červenou, a to tedy byla jistě krev otce Myslíkovského, původem pouhého
                    plebejčíka. Nejednou – když Amála nějakou „neslušnost“ vyvedla – posteskla si
                    paní domácí zcela hlasitě: „Jak se k nám tahle uličnice do rodiny dostala!“
                    A přece nemohla míti za nehet pochybnosti o jejím zákonném původu. Byla si vždy
                    vědomá svých povinností a nebyla ve mdlobách, když Amálka přicházela na svět,
                    aby se byla mohla domnívati, že jí dítě podvrhli.</p>

                <p>Naproti tomu pan Myslíkovský nadržoval spíš Amále, měl ji radši, ačkoli se někdy
                    chovala, že by byla zasloužila zášijek nebo herdu. A jindy zas byla k líbání.
                    U Klotyldy bylo mu nepříjemné její fňukání, otravoval ho její častý pláč,
                    k němuž nebylo zjevné příčiny, urážela ho její občasná vzdorovitost, pohrdavost.
                    Cítil často, jak táhne s matkou proti němu za jeden provaz, a říkal o obou
                    v duchu posměšně: „Ty dvě šlechtičny!“ Naopak zas při všelikých výstřednostech
                    Amálčiných odvracel tvář, aby nemusil stále kárati, a myslíval si: „Je to
                    potvora dítě!“</p>

                <p>Amálka po svém výroku se zamyslila, zahloubala o tom, co o Nanynce slyšela,
                    a pojednou vyhrkla:</p>

                <p>„Až půjdu z domu, zastavím se u hausmistrů a pogratuluju Nanynce.“</p>

                <p>Paní domácí se rozkohoutila:</p>

                <p>„Ne aby ses tam opovážila vlízt, ty sroule<ref>[53]</ref>! Může-li se něco
                    takového udělat, je tady k tomu fatrle<ref>[54]</ref>. Vlastně však nevím, co je
                    nám do toho.“</p>

                <p>Aby zažehnal další nemilou debatu, řekl otec k Amálce:</p>

                <p>„Nepleť se do ničeho, dítě – jsou pak všelijaké konsekvence.“</p>

                <p>Načež se obrátil k choti:</p>

                <p>„Nevěděl bych, proč by nám nebylo. Nany je docela pořádná holka (řekl s důrazem),
                    staří jsou věrní služebníci. Nemůžeme k tomu zůstat slepí – a pak to nic
                    nestojí.“</p>

                <p>„Wie du willst!“<ref>[55]</ref> řekla paní mrazivě. Nebylo pochyby, že je v těch
                    slovech spíš odpor než souhlas.</p>

                <p>Potom tedy šel pan domácí do svého pokoje, napsal gratulaci a poslal ke
                    Kulichovům.</p>

                <p>Tonička domácích pak vykonala po nejlepším vědomí svém, seč byla, a tak do večera
                    zvěděl celý dům, že pan domácí Nanynce blahopřál.</p>

                <p>Když o tom zvěděla paní Knedlhansová, byla teprve spokojena se vším, co sama
                    učinila, a řekla k dceři Albínce:</p>

                <p>„Ale to taky pan domácí udělal, jen co se slušelo a patřilo. Toho si Nanynka
                    zasloužila!“ A měla neskonalou radost, že zdvořilost pana domácího svojí
                    dopolední nabídkou předešla.</p>

            </div>

            <div type="chapter">
                <head>24. Další následky</head>

                <p>Čin pana domácího nezůstal bez účinku. Byv rozhlášen po celém domě, objevil
                    Nanynku pojednou v jakémsi slavném ozáření. Nikdo již neříkal „holka
                    hausmistrovic“, nýbrž „Nanynka Kulichova“. Ještě více. Znenáhla ujímalo se
                    všeobecně i pojmenování „slečna Nanynka“, jak jí dříve říkali někteří nájemníci.
                    Přednostové domácností, kteří již dávno si jí všímali, pociťovali jisté
                    zadostučinění. Těšilo je, že pro ně nebylo třeba ani pána domácího, aby věděli,
                    co v holce jest. Poněkud zdráhavěji poddávaly se některé paničky. Jiné zas
                    vyčítaly svým lehkovážným poupatům: „Vidíš, Toni (Bety, Miny atd.), kam to vede,
                    když se děvče dobře chová! Podívej se! Jenom dcera domovníků – a teď taková
                    partie. Co bych za to dala, kdyby si pro tebe přišel takový ženich!“ Podobná
                    kázáníčka snad na chvíli vzbudila jistou hořkost k Nanynce, kladené tak okázale
                    za vzor. Ale když se pak dcerušky s Nanynkou setkaly a pohlédly jí v oči,
                    vnitřním štěstím planoucí, a když jim Nanynka za přání k nastávajícím vdavkám
                    poděkovala upřímným slovem, pevným stisknutím ruky, některé i hubičkou, pustily
                    všechnu trpkost, mimo a hovořily k ní:</p>

                <p>„Ach, vy šťastná! Půjdete z domu, budete vlastní paničkou, hospodyňkou!
                    A takového hezkého, hodného muže dostanete! Těšíte se, slečno Nany?“</p>

                <p>A Nanynka, zapýřivší se blahem, odpovídala upřímně:</p>

                <p>„Ach, těším, slečno Toničko (Betynko, Míninko atd.)! Kdož by se netěšil! –
                    A vždyť vy taky dlouho doma nezůstanete. Taky váš vytoužený přijde a odvede si
                    vás – ač jestli se již neohlásil, nevyjádřil,“ dodala škádlivě. Neboť taky
                    Nanynka měla ženské oči a vídala tu nebo onu kdesi podvečer, jak se opodál
                    plynové lucerny tulí ke zbožňovateli.</p>

                <p>„Ach, do toho je daleko!“ povzdechla si leckterá. „<hi>Můj</hi> nemá ještě takové
                    místo, aby se mohl ženit. Což já – šla bych za ním třeba hned, ale naši by
                    nedopustili. Maminka říká, že by to byla bída s nouzí. Víte, maminky zapomínají,
                    že taky šly s taťkem do nevystlaného hnízda!“</p>

                <p>Ale v duchu přece každá pokládala věštbu Nanynčinu za dobré znamení a soudila, že
                    po jejích slovech je bližší cíle. Řekla to nevěsta, a to prý má váhu. Osud prý
                    naslouchá takovým slovům a zachovává se podle nich, jdou-li z upřímného srdce.
                    A žádné z děvčat o upřímnosti Nanynčině nepochybovalo.</p>

                <p>Služky z domu chovaly se od významné neděle k Nanynce ostýchavěji než dříve.
                    Zanedlouho nebude to již pouhá Nanynka, nýbrž mladá milostpaní. A zvláštní,
                    skoro neuvěřitelný obrat nastal u obou posluhovaček. Pojednou říkaly Nanynce při
                    setkání „rukulíbám, slečinko!“ – Ještě nedávno byly by si radši jazyk překously,
                    ale teď větřily svatební trachtaci, a snad i jim kyne kousek výslužky.</p>

                <p>Mladí podnájemníci, kteří se kdysi střídavě a marně pokoušeli o přízeň Nanynčinu,
                    byli na potkání velmi uctiví. A docela rytířsky zachoval se Maksa Přetrhlo,
                    který se zasvěcoval umění sochařskému, chodil v zimě v létě v chatrném haveloku
                    a nosil na ryšavých kučerách strašlivý širák, bez něhož arci by nebyl mohl být
                    umělcem. Řítil se v pondělí po obědě ze schodů předního domu, jako by z nich
                    trakař letěl, a div že „nepřejel“ Nanynku, ubírající se do šití. Levicí třímal
                    kytičku fialek a ponášel ji k velikému nosu. Jen krkolomným obratem vyhnul se
                    Nanynce, až se zapotácel. Potom však strhl širák z vlasaté hlavy, nalomil trup
                    v pravý úhel a zadeklamoval divadelně:</p>

                <p>„Smím, krásná slečno, sobě ždáti, vám tyto posly jara v úctu, zdobu vzdáti?“</p>

                <p>Nanynka s úsměvem přijala kytičku a řekla:</p>

                <p>„Srdečné díky, pane Přetrhlo; ale neolupujete se o vzácný dárek, který jste snad
                    sám z milé ruky dostal?“</p>

                <p>Vlasatec nosatec mávl širákem a deklamoval jako prve:</p>

                <p>„Bych něžná kvítka po život chtěl nésti – jim sluší v lepších, dražších rukách
                    kvésti!“</p>

                <p>„A zvadnout,“ řekla Nanynka lítostně.</p>

                <p>Nejhlubším hlasem deklamoval Přetrhlo: „Toť osud všeho, z poupěte co vzejde. Však
                    vám nechť z vesny prchlé vždy zas nová vzejde!“ </p>

                <p>A než se Nanynka nadála, sklonil se ryšavec a vroucně jí poceloval ruku:</p>

                <p>„Ať s květem květ se, violka s růží snoubí, a celý život buď vám růžové jak
                    loubí! Šťastný ten hoch, muž vaše ruka patří! Šťastné to srdce, s nímž se vaše
                    bratří!“</p>

                <p>„Ale vy jste básník!“ zvolala Nanynka rozjařena. „Myslila jsem, že jste
                    sochař.“</p>

                <p>Přetrhlo povznesl hlavu, zadíval se Nanynce v oči a pronášel nyvě:</p>

                <p>„Mrtvé jest vše, co jsem kdy v tvary zhněť, jen z vašich zraků žhne mi poezie
                    vznět. – V svých snech k vám zalétalo moje nitro zpupné – dnes vím, jak sněné
                    štěstí bylo nedostupné.“</p>

                <p>Nanynka se zasmála:</p>

                <p>„Ano, teď můžete mluvit, pane Přetrhlo, teď vás nemohu popadnout za slovo. – Ale
                    co jste mi tu povídal, měl byste mi vlastně napsati do památníku – škoda, že to
                    všechno vítr odnese.“</p>

                <p>„List památníku herbáře je suchý květ, a já mám čest se krásné panně poroučet!“
                    dokončil Přetrhlo svou improvizaci hlasem unylým, načež poznovu uchvátil
                    a poceloval ruku Nanynčinu. Hned potom vyletěl ze vrat jako vítr, a když Nanynka
                    vyšla na chodník, viděla Přetrhla vzdáleného již na padesát kroků. Vlastně ne
                    Přetrhla. Vypadalo to, jako by ulicí letěl jen ohromný širák a pod ním vlál
                    havelok jako strašidelná plachta na ráhně větrem bičovaná.</p>

                <p>Nanynka přiváněla ke kytičce fialek, usmívala se a hovořila v duchu:</p>

                <p>„Hleďme pana Přetrhla! Ten by mohl vystupovati se zpěváky u Bucků a Karabinských.
                    Zpívají taky nějaké takové veršíčky. – To se Jindra nasměje, až mu večer setkání
                    své vypovím. Škoda, že si všechno nepamatuji. Říkají po domě, že je pan Přetrhlo
                    nějak natrhlý – teď teprv tomu rozumím. Ale dobrý chlapec je to. Fialky jistě
                    nekoupil, jsou ještě drahé. Dostal je – a mně je dal. Večer je dostane Jindra.
                    Tak putují z ruky do ruky.“</p>

                <p>Zatím Přetrhlo chvátal sáhovými kroky dále, a jak ho setkání s Nanynkou uvedlo
                    v „rozbásněnou“ náladu, vrčel si cestou pod zárodky ryšavých knírků
                    tesklivě:</p>

                <p>„Jsem chudý rytíř jen, své květy dal jsem v plen, jež zhynou smrtí sladkou na
                    panenských těch ňadrech. Vše sny mé vítr svál, sám půjdu světem dál, a pořád
                    jen – –“</p>

                <p>Přetrhlo se odmlčel, patrně se mu nedostávalo rýmu. Podíval se mrzutě na
                    rozpraskané boty, zavadil očima o roztřepené konce nohavic, přitáhl na tělo
                    rozpoutaná křídla haveloku, na němž dávno nebylo chloupku srsti a jehož tkanivem
                    prosvítalo, a rázem dokončil veršovanou samomluvu:</p>

                <p>„A pořád jen v těch zatracených hadrech!“ Po včerejší krásné neděli vanul studený
                    vítr. Přetrhlo zabrblal, zahalil se v chatrné roucho a dvěma skoky zmizel za
                    rohem, žena se níže do Ječné ulice.</p>

                <p>Zdálo se, že deklamace, kterouž Přetrhlo tak neočekávaně Nanynku v průjezdě
                    přepadl, je bezděčným „poetickým“ výrazem smýšlení všeho obyvatelstva
                    příslušného čísla popisného. Ne-li ve čtyřiadvaceti, dojista v osmačtyřiceti
                    hodinách stala se Nanynka čímsi jako dcerou domu. Velikým dílem přičinila se
                    o to nepochybně paní Knedlhansová, která od nedávná si lichotila, že nad
                    Nanynkou drží ruku. Teď procházela nádvořím jako drahá masť, kroky plavnými,
                    důstojnými, a nikdy neopominula zavadit aspoň pohledem o byt Kulichovic. Byly to
                    pohledy blahopřejné, skoro žehnavé. Od pondělka věděl bezmála celý dům, jaké
                    nabídnutí učinila matce Kulichové stran svatby, a nejedna sousedka litovala, že
                    jí něco takového nenapadlo.</p>

                <p>Když Tonička domácích se zvěstí přiběhla domů, vykřikla slečna Amála:</p>

                <p>„Ježíš Marjá, mami, heleď! Nanynka bude mít svatbu u Knedlhansů!“</p>

                <p>„Ale máš ty manýry!“ pokárala ji paní Myslíkovská, která se výkřiku dceřina
                    ulekla. „Vyděsíš člověka – –“</p>

                <p>A pak se zarazila. Přišlo to tak znenadání.</p>

                <p>Paní domácí neměla paní Knedlhansovou příliš ráda, ba skoro na ni nevražila.
                    Příčina se tajila v občasných poznámkách pana Myslíkovského, kterýž choti své
                    kladl paní Knedlhansovou takřka za vzor dobré, pečlivé matky. Činil tak s jistým
                    příměškem zlomyslnosti. Starší dcera usychala ponenáhlu, čehož příčinu spatřoval
                    otec v její vybíravosti, kterou zas podporovala matka.</p>

                <p>„Nosíte vy obě brady příliš vysoko. Byl by v tom čert, aby se holka nevdala, když
                    je tuhle dům. Ale nevoní vám každý.“</p>

                <p>Něco pravdy v tom bylo. Dávno se na plesích a zábavách přitáčeli k slečně
                    Klotyldě nápadníci, z nichž nejeden mohl býti zcela slušným ženichem. Ale modrá
                    krev paní Myslíkovské nedala jí dobře dělat. Ťukali mladí muži, ťukali, nesměle
                    jak opatrné ryby, ale paní domácí chovala se tak mrazivě a slečna Klotylda byla
                    tak pevně přesvědčena o někom lepším budoucím, že se skromní nápadníci zase
                    ztráceli – a léta ubíhala.</p>

                <p>„Podívej: se,“ říkával pan Myslíkovský, „vezmi si příklad z paní Knedlhansové. To
                    je matka! Odbyla první, odbyla druhou, a odbude taky poslední. A začala
                    s nejstarší, pěkně po pořádku. A dům žádný – jenom penze, co tak právě stačí na
                    živobytí. Až se člověk diví, jak to všechno vytříská.“</p>

                <p>„Ale víš jak!“ odpovídala paní domácí úsečně. </p>

                <p>„No jak?“ hodil hlavou manžel.</p>

                <p>„Mohla bych taky brát pány na byt,“ hovořila panička jedovatě, „chceš-li jako
                    paní Knedlhans. Pokoj bysme měli – a dcery by jim taky dovedly odestýlat,
                    snídaní nosit. Chceš-li!“ zasyčela.</p>

                <p>„A nic jiného jí nemáš vyčítat?“</p>

                <p>„O jiném nechci mluvit jako matka ze slušné rodiny.“</p>

                <p>„To jiné jsou tvoje domněnky, Katy.“</p>

                <p>„Ví o tom celý dům!“</p>

                <p>„O čempak?“ dotíral pan domácí. „Já jen vím, že každý dům je plný jedovatých
                    tlam. Kdo ví, co si nepovídají o tobě. Protože však jsi paní domácí, mají se na
                    pozoru. – Ale měla bys vědět, že je paní Knedlhansová zatraceně diplomatická
                    máma, která nedělá s dcerami žádné drahoty a jednu po druhé dobře vyvdává.
                        V <hi>tom</hi> bys z ní mohla mít příklad. Oba zeťové jsou pořádní lidé
                    a dcerám prý se dobře vede. Jsou vypaseny jak martinské husy – a chuďas Klotylda
                    je pomalu jak transparent.“</p>

                <p>„Můj bože,“ říkala paní Myslíkovská, do hloubi duše uražená, „kdyby tě tak slyšel
                    nebožtík papá, nebožka mamá! V hrobě by se obrátili.“</p>

                <p>„Jak na mě začneš svolávat nebožtíky rodiče, musíme přestat, Katy. Všechna úcta
                    jím a čest, a s tebou nechci mít vojnu. Ale vyvádí to paní Knedlhansová po
                    svém – a dcery jsou zaopatřeny.“</p>

                <p>Potom již se paní Myslíkovské vyřinuly slzy a zvolala žalostně:</p>

                <p>„Also sag mir doch<ref>[56]</ref>, manni, mám se s holkami vyložit na trhu? –
                    Pamatuj, manni, byl tu Švalbenšvanc – –“</p>

                <p>„Ano, Švalbenšvanc,“ řekl trpce pan Myslíkovský. „Kavalír po krk prodlužený – na
                    toho by byl praskl celý tenhle barák, pak by byl Klotyldě utekl, a my dva byli
                    bychom na stará kolena přišli k Bartoloměji. Tak je to, Katynko.“</p>

                <p>Když pan Myslíkovský řekl k choti „Katynko“, tu se paní domácí rozplakala na celé
                    kolo, stiskla mu ramena, přitulila se k němu a na prsou mu doplakávala. Oslovení
                    „Katynko“ bylo jí jako zavanutí jarního vánku, vyvolávalo v ní vzpomínky na
                    mládí, kdy jí znívalo tak mile z jeho úst, na doby prvního mateřství, kdy mladá
                    Tyldinka broukala v peřince a poprvé se zasmála a kdy mladá tehda paní
                    Myslíkovská snívala o blažené budoucnosti své prvorozené. Kde to všechno je, kam
                    to větry odvály! Katynko, Katynko, ševelilo jí v duši jako pozdrav uprchlého
                    mládí, neboť taky ona byla <hi>žena</hi> a mívala srdce na pravém místě.
                    A nebýti té nešťastné pýchy na vybledající tatínkův šlechtický erb, který visel
                    v saloně nad pohovkou, snad by se byl všechen život jinak utvářil. Jeho
                    sladkosti však pominuly a na dně zbývala hořká sedlina, která časem vyvírala
                    a rodinný život otravovala.</p>

                <p>Proto paní Myslíkovská nevražila na paní Knedlhansovou. Ale byly zas chvíle, kdy
                    sestupovala do hlubších končin své duše a tu pociťovala, že paní Knedlhansové –
                    závidí.</p>

                <p>Zvěst o tom, že paní Knedlhansová vystrojí svatbu Nanynce – neboť tak tomu bylo
                    v prvé chvíli porozuměno –, dožírala poněkud paní domácí. Vlastně – vlastně –
                    zaklovalo v ní, bylo by to náleželo jí, paní domácí. Tak soudila nyní, když ji
                    paní Knedlhansová předešla. Jinak by se byla jen pouhé zmínce o tom vzepřela
                    a ohradila vší svou pýchou.</p>

                <p>O den později přišla slečna Amálka s jinou novinou.</p>

                <p>„Víš-li pak, marni, že slečna Albín půjde Nanynce za družičku!“</p>

                <p>To již paní Myslíkovskou bodlo. Nebyl by se směl nikdo odvážiti, aby požádal její
                    dceru za družičku dceři domovníkově. Ale hotová událost ji dráždila. Připadala
                    si jako odstavená. Co všechno ještě od Knedlhansů a Kulichů uslyší?</p>

                <p>„Ach, mami,“ tleskala Amálka do rukou, „já bych taky chtěla – –“</p>

                <p>Zarazila se.</p>

                <p>„Copak?“</p>

                <p>„Jít na tu svatbu.“</p>

                <p>Amálka neřekla upřímně celou pravdu. Chtěla říci „za družičku“, ale bála se
                    matky.</p>

                <p>„Znají-li u Kulichů móresy, přijdou s pozváním.“</p>

                <p>Amálka nevěřila sluchu. Jakže, mami pokládá pozvání za pravděpodobné? Ale pak
                    tedy taky – –</p>

                <p>Amálka neměla stání. Celé odpůldne vymýšlela, jak by se dostala z domu, a posléze
                    našla nějakou záminku. Po obědě se nastrojila a chvátala k švadleně nebo kam.
                    Pravým cílem však jí bylo setkání s Nanynkou. Vyčkala ji na rohu ulice, popadla
                    ji oběma rukama, zlíbala ji a volala:</p>

                <p>„Nanynko, Nanynko, šťastná nevěsto! Ze srdce vám blahopřeji! Bože, hned bych šla
                    za vámi! Povězte mi také o nějakém ženichu! – A Nanynko, prý vám půjde Albín za
                    družičku? – A budete mít jen jednu? – Ale ne, družičky, musí být aspoň dvě. –
                    Nandrle drahá, vemte si mě za druhou – vemte – vemte!“</p>

                <p>A žmolila oběma rukama jako dítě.</p>

                <p>„Slečno Amálko!“ zvolala Nanynka překvapena.</p>

                <p>„Neříkejte mi slečno, říkejte mi Amálo, vždyť jsme si rovny – a přijďte k nám,
                    k mami, pozvete nás a požádejte si mě za družičku! Šla bych vám tak ráda na
                    svatbu! A pan Novák ať mi vybere hezkého mládence! – Bude-li to takový junák
                    seladon, jako je on sám, vezmu si ho pak taky. Já se nechci doma utrápit. –
                    A šaty za družičku mám tuze pěkné, bílé krepové. Jen se na nich přepíchne
                        turnýra<ref>[57]</ref> – uvidíte, jak mi štěknou!<ref>[58]</ref>“</p>

                <p>Amálka ledacos tak pochytila na ulici a mluvila někdy jako uličník, ale jinak
                    byla žába roztomilá a jen k nakousnutí jak zralá broskev.</p>

                <p>Tak se stalo skutečně, že Amálka byla pozvána a prohlášena za druhou družičku.
                    Dům pana Myslíkovského otvíral oči dokořán.</p>

                <p>A paní Katy Myslíkovská chodila po všech pokojích, odmykala kredence, prádelníky
                    a skříně, přebírala se ve všelikých krabicích s dárky z minulosti, hledajíc
                    přiměřený svatební dar pro Nanynku. Posléze odhodlala se, že jí věnuje pouzdro
                    z modrého safiánu<ref>[59]</ref> s šesti lžičkami do kávy a sběračkou na
                    smetanu. Byl to příbor, jejž léta pro podobnou příhodu schovávala a na němž
                    nedala vyrýti vlastní monogram s pětiperličkovou korunkou. Všechno se časem
                    hodí.</p>

            </div>

            <div type="chapter">
                <head>25. Přípravy paní Knedlhansové</head>

                <p>„I heleď, holka!“ práskla paní Knedlhansová do dlaní, když uslyšela, jak si
                    Amálka Myslíkovských vymohla pozvání za družičku. „Měla já jsem to nos, když
                    jsem rovnou z ohlášek šla ke Kulišce. Takhle přec jen paní Knedlhans bude první
                    a za ní teprv přijde paní domácí.“</p>

                <p>Panička zářila vítězoslávou. Dům je všecek na ruby, a to způsobila ona samojediná
                    svým nápadem!</p>

                <p>„Ale teď se musíme zapřáhnout, milé dítě,“ pokračovala matróna. „Několik těch
                    neděl uběhne jako voda, nemáme času nazbyt.“</p>

                <p>Slečna Albína zaměstnávala se tou dobou důležitou ruční prací. Chystala malé
                    překvapení pro pana Saloupka. Vyšívala na kanavě domácí trepky s planoucími
                    růžemi na nártech. Ještě nebylo jisto, dostane-li je pan Saloupek k narozeninám,
                    k svátku, nebo dokonce až k Ježíšku, ježto je dostatečně známo, že ženské ruční
                    výrobky málokdy bývají hotovy včas. Nejeden obmyšlený dostává takovouto
                    samodílnou památku s rozpačitým ujištěním, že bude dodělána „až potom“. A když
                    tedy Albínka náhodou toho dne se vytasila se svým vyšíváním, řekla k ní matka
                    rozhodně:</p>

                <p>„To teď slož, Albi! Na to je času dost. Máme jiné věci na starosti.“</p>

                <p>„Ale to s tím nebudu hotova, mami,“ namítla Albínka úzkostlivě.</p>

                <p>„To nebudeš tak jako tak,“ řekla matka. „Ještě nikdy jsi nebyla hotova. Teď mysli
                    na to, jak pojedeš do kostela! Na své šaty. To je hlavní. Nebo pamatuj, Albi: ty
                    jdeš za první družičku.“</p>

                <p>Stála nad dcerou, dívala se na ni z vysoka, plna sebevědomí, a opakovala
                    důrazně:</p>

                <p>„Za první družičku, Albi. Víš, co to znamená? Kdyby hrom na hrom bil, ty nesmíš
                    zůstat pozadu za Amálkou domácích. – Jistá věc je, že na ni navěsí, co kde
                    seženou – jsou domácí –, ale ty půjdeš v prvním páru a musíš podle toho vypadat.
                    Toť se ví, my nemůžeme provozovat takovou pompu jako domácích, ale vypadat
                    musíš!“</p>

                <p>„Cožpak vůbec nevypadám?“ namítla Albínka poněkud uražena.</p>

                <p>Jako by námitku byla přeslechla, rozchodila se paní Knedlhansová světnicí
                    a hovořila spíš pro sebe než pro dceru:</p>

                <p>„Amálka bude druhá. V tom jsme domácích přetrumfli. Před celým domem bude Albi
                    Knedlhansovic první, a za ní teprv Amálka domácích. – Ano, ano, nemluvit mnoho,
                    ale promluvit v pravý čas. A to mi tenkrát sám Pánbůh vnuknul, že jsem Kulišce
                    řekla. Ani jsem se nenadála, jaké bude v celém domě pozdvižení. – Paní Vovísková
                    je od té doby jako posedlá, má učiněné naháňky, ráda by při tom taky ňák byla
                    oučastna – ale kampak paní Vovísková! – A pak tě taky musí vidět Saloupek v plné
                    parádě, aby se mu konečně jazyk rozvázal. Nikoho do ničeho nenutím, toť se ví,
                    ale všeho do času, a konečně juž bych taky ráda věděla, na čem jsme. – A tak
                    bude práce dost. – Především si vybereš nejlepší prádlo, rozumíš, Albi. Díky
                    Bohu, že jsem ty tři tvé nové košile uložila, abys je před časem neutahala.
                    Vezmeš tu spínací přes ramena, a kalhoty s těmi cokničky<ref>[60]</ref> – člověk
                    musí i na to pamatovat, že bys vypadla z kočáru. Stane se někdy malér, kde ho
                    člověk nejmíň potřebuje. – Že jsou tuze dlouhé? Udělá se na nich v polovici
                    sámek třeba jen předním stehem, na tu chvíli. – A dobře, že vzpomínám. Bude se
                    musit všechno přeprat, zažloutne zatrackané prádlo, když leží. Tak. – A s tímhle
                    si dej zatím pokoj.“</p>

                <p>Paní Knedlhansová chopila se rozdělaného vyšívání a vsouvla je do nejspodnější
                    zásuvky prádelníku.</p>

                <p>„A pak jsou ještě jiné starosti. Musí se prohlédnout a vyčistit kdejaký příbor,
                    nebude toho ani dost, musíš snést od holek (mínila vdané dcery), čeho se nebude
                    dostávat. Co je v kredenci, všechno se musí přepláchnout, skla na obrazech
                    umejt, kdejaká pavučinka musí dolů. Podlahy musí Barča dvakrát vydrhnout,
                    a potom je navoskujeme. Vidíš, co nás čeká. Peřiny se povléknou den před
                    veselkou – všechno musí vypadat jak na oltáři. Nejen Barča, ale taky my dvě
                    musíme sebou mrsknout!“</p>

                <p>„Nač sis tohle všechno vzpomněla, mami!“ řekla Albínka nevrle.</p>

                <p>„To věřím, holka, to ty bys nebyla.“</p>

                <p>A ztišivši poněkud hlas, dodala panička:</p>

                <p>„A což Saloupek? Na to ty nemyslíš, pravda-li? Až to všechno uvidí, až mu ta
                    sláva v uších zašumí, až se podívá na Nanynku a jejího Nováka, přejde ho zrak
                    a sluch, popadne ho ženidlo a rozhodne se. Tak, tak, milá holka, cožpak ty tomu
                    rozumíš! Proto máš mě!“</p>

                <p>Však Albínka dobře chápala, a jestliže tak trochu vzdorovala a trochu se
                    ostýchala, bylo všechno jen líčeno. Jinak sama byla nedočkavá, zvláště když jí
                    Nanynka hodila do trní groš<ref>[61]</ref>.</p>

                <p>Paní Knedlhansová však měla ještě jednu starost. O veselce Nanynčině měla
                    zazářiti nejen její domácnost, ale mělo se i zjeviti, co jí dodá obřadného
                    lesku. A tu myslila na pana Dundra, poručníka svých dcer – vlastně teď už jediné
                    Albínky. Číhala jenom na příležitost, jak ho na jeviště vyvésti.</p>

                <p>Aby se paní Knedlhansové taková příležitost nenaskytla!</p>

                <p>Bývala teď přes tu chvíli v příbytku domovníkových, aby se o všemožném
                    dorozuměla, a tu jednoho dne matka Kulichová starostlivě prohodila:</p>

                <p>„Nevěřili by, milostpaní, že nevím, kde mi hlava sedí. Čím je to blíž, zrovna
                    ouzkosti na mě jdou.“</p>

                <p>„No, z čehopak?“</p>

                <p>„Ze všeho, milostpaní. Je toho mnoho k pojednání, ani člověk na všechno
                    nepomyslí, a teprv poslední den se to ukáže. To je rozdíl, když jsme se brali my
                    s Kulichem – a tuhle Nanynka s panem Novákem. Mě starej jako dyž ukradne – sotva
                    v domě kdo věděl. Když jsem sloužila u pana rady a slečna se tam vdávala, měli
                    na to zvlášť jednoho pána, a ten byl přes celou svarbu jako jenerál. A byl
                    veretábl od vojanských, nějaký bratranec paní radové, major na penzi – a ten
                    velel, kdo s kým do páru, kdo do kterého kočáru, kdo kam ke stolu sednout, a tak
                    porozličnu. Ovšem, to byla svatba od radů – a kdepak my tuhle, chudí domovníci!
                    No máme tátu, ale ten je na to krátký. A pak taky – že to musím říct – nemá tu
                    vejřečnost a výchovu na takovou slávu…“</p>

                <p>Paní Knedlhansová se tvářila, jako by přemýšlela, ale dávno věděla, co chce.
                    A když tedy přemyslila, dotkla se ukazováčkem čela a řekla:</p>

                <p>„V tom bych věděla rady, paní Kulichová, nesejde-li vám na jednom hostu. Můj ty
                    Bože, na to by pan Dundr byl jako stvořený.“</p>

                <p>„Prosím, který pan Dundr, s dovolením?“</p>

                <p>„Ale Božínku, <hi>náš</hi> pan Dundr, Albínčin pan poručník.“</p>

                <p>A to tedy byla chvíle, kdy se s ním vytasila.</p>

                <p>Rozumělo se arci samo sebou, že Albínka jako nezletilé dítě musí míti poručníka,
                    jak zákon ukládá. Zákonodárci, kteří kdysi takovéhoto pomocníka ovdovělým ženám
                    a na ochranu dětí stanovili, měli na mysli děti všechny a vdovy všechny
                    a nepomýšleli na vzácné výjimky, na matky rázu paní Knedlhansové. Paní
                    Knedlhansová jakživa by nebyla potřebovala žádného poručníka, nebo jestli kdo
                    uměl býti poručníkem, byla sama takovou svrchovanou instancí a byla by dovedla
                    býti poručníkem nebo poručnicí třeba v desíti rodinách jiných. Ale jak známo,
                    zákon zná jen poručníky pohlaví mužského, a nikoli ženského, v čemž je beze vší
                    pochyby veliké nedopatření.</p>

                <p>Měla tedy Albínka poručníka, jak zákon ukládá, ale tento poručník, jakýsi
                    vzdálený příbuzný nebožtíka „pána“ Knedlhanse, pan Chrysostomus Dundr, byl
                    pouhou příkrasou. A byl pro všechno okolí paní Knedlhasové osobou téměř mytickou
                    neboli báječnou. Jenom nejstarší nájemníci upamatovávali se, že kdysi po smrti
                    pana Knedlhanse a po jeho pohřbu objevil se nějaký pán, tehdy ještě chlapík jak
                    ženich, kterého neutěšitelná vdova nazývala střídavě panem strýčinkem a panem
                    poručníkem. Ale nejstarší nájemníci ponenáhlu se vystěhovávali na Volšany, novým
                    pak a novějším zůstával pan Dundr zjevem neviditelným. Po několikeré návštěvě
                    u vdovy a sirotků neukázal se již v domě a žil hlavně jen v ústním podání paní
                    Knedlhansové, kteráž jeho neviditelnost vysvětlovala přílišným zaměstnáním
                    úředním a vzdáleným bytem. Úřad jeho byl někde na Malé Straně a domácí jeho krb
                    stál až někde na Pohořelci.</p>

                <p>Arciť se vyskytla jednoho dne pověst, která jeho trpné toliko poručnictví
                    a nápadnou zdrženlivost a neviditelnost vysvětlovala jiným způsobem. Totiž tak,
                    že pan Dundr proto se vyhýbal domácnosti paní Knedlhansové, že v ní bylo
                    ukládáno o jeho osobní svobodu a nezávislost. Neboť když paní Knedlhansová
                    ovdověla, a ještě než smutek přechodila, naznačila prý panu strýčinkovi zcela
                    srozumitelně, že by se nerozpakovala vdáti se poznovu, a prý by bylo nejlépe,
                    kdyby zůstala v rodině, čímž narážela na příbuzenství páně Dundrovo s nebožtíkem
                    „pánem“.</p>

                <p>Nikdy nikým nebylo zjištěno, proč pan Dundr nezabral. Toliko doktor Melhuba… Ano,
                    dlužno poznamenati, že původcem pověsti svrchu zmíněné byl doktor Melhuba,
                    doktor totiž, kterému na doktorát nedostávalo se jenom čtvera rigoróz a který
                    tedy byl doktorem titulárním, ale přece v celém domě uznávaným. Tento doktor
                    Melhuba bydlel kdysi jistý čas u paní Vovískové a měl dost příležitosti, aby
                    nahlédl v taje rodiny Knedlhansových. A tedy tento doktor Melhuba, jenž o sobě
                    tvrdil, že koná povinnou soudní praxi, v pravdě však byl pomocným písařem právě
                    u soudu, který taky byl vrchnoporučenským, vynesl najevo, že se pan Dundr
                    oddálil, když seznal, že po nebožtíku Knedlhansovi krom paničky a dcerek nezbylo
                    žádné jiné dědictví.</p>

                <p>Byl to snad jen špatný vtip Melhubův, neboť tento nájemník paní Vovískové
                    prokazoval svému jménu všechnu čest a byl huba jedovatá. Nepřestal však ani na
                    tom, nýbrž vypustil na vítr echo, že pan Dundr jednoho dne přišel k panu radovi
                    řečeného poručenského soudu a pro všechno na světě prosil, aby byl poručnictví
                    zbaven, aby ho vdovička neoplétala.</p>

                <p>Nevyplatilo se to doktoru Melhubovi. Jeho neslušné výroky donesly se k uchu paní
                    Knedlhansové, a sousedka Vovísková přišla o dobrého podnájemníka, Melhuba musil
                    z domu. Tolik oučinku paní Knedlhansová na domácího měla – poznal to zas o léta
                    později taky jiný podnájemník z domu, malíř Holandr, kterýž v zlopověstné
                    prostopášnosti odvážil se tak daleko, že na zeď v průjezdě namaloval karikaturu
                    paní Knedlhansové.</p>

                <p>Na doktora Melhubu dávno se zapomnělo, mládež v domě vůbec ho nepamatovala, staří
                    dávno měli co mluvit o jiném. Ale pokud pana poručníka Dundra se týkalo:
                    jestliže kdo o jeho skutečnosti pochyboval, teď se měl poučiti, že jeho postava
                    není žádnou báchorkou, že žije.</p>

                <p>Matka Kulichová s radostí uvítala návrh paní Knedlhansové a panička řekla:</p>

                <p>„Má on sice práce hodně mnoho, spočívá na něm těžký ouřad – někdy se ani
                    nevyspí –, ale mně k vůli to udělá, doufám. A bude-li svolný, paní Kulichová –
                    lepšího aranžéra byste v celé Praze nenašli. A má známostí v ouřadech, že to ani
                    panu Novákovi nebude na škodu. Člověk nikdy neví, koho někdy může
                    potřebovat.“</p>

                <p>Tomu nejen v duchu, ale docela nahlas přisvědčila taky matka Kulichová, a večer
                    oznamovala radostně tátovi, koho paní Knedlhansová na svatbu přijedná.
                    Rozhovořili se o něm, a jak slovo dá slovo a paměť jednoho přispěje paměti
                    druhého, dohodli se manželé Kulichovi konečně, že již pana Dundra kdysi viděli,
                    ale je tomu tak dávno, že by ho sotva na ulici poznali. Však ho uvidí.</p>

            </div>

            <div type="chapter">
                <head>26. Slečna Agáta. – Na Hradčanech</head>

                <p>Zatím Nanynka chodila dále do šití ke slečně Agátě Pazderkové v Lazarské ulici,
                    ale pro svoji zaměstnavatelku šila jen dopoledne. Odpůldne pracovala na své
                    výbavě. Nabídla jí tak sama slečna Agáta. Byla to dobrá, upřímná osoba, dcera po
                    drobném úředníku, která téměř od samého mládí se protloukala životem,  z počátku
                    s ovdovělou matkou, později docela sama. Hořké bídy sice nikdy nezakusila, ale
                    ani mnoho radostí. Nouzí ubránila se pilnou prací a radosti mládí utopily se jí
                    v nepřetržité starosti o výdělek. Matka její měla malé výslužné, vlastně jakousi
                    podporu z milosti, slečna Agátka chodila šíti do domů. Uměla se chovati tak, že
                    ji v žádné rodině nepokládali za pouhou šičku, hovořila kromě mateřštiny nejen
                    německy, jak se tehdejší dobou skoro samo rozumělo, ale i francouzsky, měla
                    výborný vkus a pochopila hned každou novou módu. Proto nebyla ani den bez práce,
                    a zvali ji i do rodin panských na dílo. Později, když matka její chřadla
                    a potřebovala více péče, vzdala se Agátka šití po domech a zařídila se pro sebe.
                    Pán, který byl podnájemníkem v pokoji se zvláštním vchodem, dostal výpověď,
                    Agátka si zařídila samostatnou dílnu. Přijala na výpomoc mladé děvče, později
                    druhé, a její krejčovina pro dámy vzkvétala. Když pak se uchřadlá maminka
                    rozžehnala se světem, najala Agáta krámek v Lazarské ulici a prodávala i hotovou
                    drobnou konfekci ženskou. Léta jí ubíhala, ale milá slečna Agáta ani
                    nepozorovala, jak stárne, a nenesla své staropanenství nikterak těžce jako mnohé
                    jiné svobodné ženštiny, které stále jenom nyjí a na osud žehrají. Jsouc
                    obklopena mladými pomocnicemi zapomínala na vlastní život, smála se s děvčaty,
                    zpívala s nimi, vyprávěla jim o minulých dobách, o svém mládí.</p>

                <p>Arcižeť i slečna Agáta měla své mladé romány. Nejprve to byla láska studentská,
                    která vyzněla elegií, jako skoro všechny lásky podobné. Zmizel jinoch kdesi ve
                    světě, nemoha se ještě dlouho ženiti, a na Agátku přišla léta dvacátá. Podruhé
                    se milému, probudilému děvčeti dvořil důstojník, jenž zamýšlel svoji hodnost
                    složiti a vyhledati si zaměstnání v životě občanském. Zatím nabízel Agátě, aby
                    s ním sdílela domácnost. Agáta zamítla. Sice s bolestí v srdci, s hořkou lítostí
                    nad ztrátou ženicha, ale její vychování, její rodinné vzpomínky a názory
                    nedopouštěly nic takového. Byla to druhá elegie života jejího, zanechala v ní
                    hlubokou ránu, ale slečna Agáta byla později hrda na své rozhodnutí. Po letech
                    setkala se náhodou s vysokým vojenským hodnostou, na jehož zlatém límci třpytily
                    se tři hvězdy – jeho vlasy a vousy již dávno prokvétaly. Stiskl jí ruku, zadíval
                    se jí v oči a řekl k ní měkce:</p>

                <p>„To je vaše zásluha, slečno Agáto. Když jste zamítla můj návrh, zůstal jsem na
                    vojně a vysloužil jsem si toto – a snad vysloužím ještě více. Ale nikdy jsem –
                    nezapomněl…“</p>

                <p>Nebylo třeba, aby mluvila ústa Agátina, neboť v jejích zracích mohl čísti, že ani
                    ona nezapomněla. – Poplakala si, když se vrátila do svého staropanenského
                    příbytku, ale při všem tom zvlnění starých, domněle ztichlých vzpomínek jedno
                    pomyšlení ji naplňovalo blažeností: taky její Oldřich zůstal sám, svoboden –
                    a tedy ona jediná setrvala v jeho srdci.</p>

                <p>A do třetice – když matka její několikátý již rok vyspávala na Volšanech –
                    vynořil se jí třetí nápadník, soukromý jakýs úředník Fridolín Voprsk. Jižjiž
                    byla by ho vyslyšela, ale podivnou, osudnou i šťastnou náhodou doneslo se jí, že
                    víc než ona sama láká Voprska její malý, ale vzkvétající a prospívající podnik.
                    Chtěl se s ní oženiti, aby ho přiživovala. Tehda slečna Agáta byla překročila
                    již třicátý rok a podruhé tu v ní promluvil zdravý rozum. Ne, k muži, jejž by
                    měla živiti, nemohla by míti náležité úcty, snad ani lásky – ale zachvěla se,
                    když pomyslila, že by on k ní neměl upřímné lásky. Za několik let skončil Voprsk
                    bídně jako piják.</p>

                <p>Takové byly románky slečny Agáty, takovou školou prošlo její srdce – a přece
                    nezhořklo. Zachránilo ji povolání její a živý styk s lidmi v tom obchůdku, který
                    jí pak byl celým světem.</p>

                <p>Nanynka snad sama si nebyla vědoma, že získala něco ze zkušeností své
                    zaměstnavatelky. A tato slečna Agáta, když zvěděla o nastávajících vdavkách
                    Nanynčiných, řekla k ní:</p>

                <p>„Poslouchala, Nanynko (hovořila tak se všemi svými tovaryškami), nastává jí šití
                    výbavy, viděla? Doma na to jistě nemá klidu, snad ani místa a světla. Tedy jí
                    povím: dopoledne pro mne, odpoledne pro sebe – u mne. Všechno je tu po ruce,
                    a když nebude co dělat, některá z těch kadetek jí pomůže. A já s ní půjdu
                    nakupovat, aby ji nikde nepřetáhli, a pak ví – kde kupuju já, tam je všude
                    provize, a tu bude mít v kapse.“</p>

                <p>Kdož by nebyl takové nabídky přijal! Nanynka zlíbala milé slečně ruku a dala se
                    do práce. Maminka šla pro „šestákové“ úspory do spořitelny – byla to pěkná
                    hrstka desítek! – Nanynka chodila se slečnou Agátou, kupovala, stříhala, šila,
                    a jak jejího prádla i šatů přibývalo, srdce jí radostí poskakovalo. Slečna Agáta
                    zatím hotové věci ukládala do vlastního prádelníku, a když měla po práci, sama
                    vyšívala Nanynce jména do prádla. Tato odkvetlá slečna neměla na sobě skoro nic
                    staropanenského, vypadala i jednala jak rozumná panička, a mnozí zákazníci
                    pokládali ji za vdovu. Svým dělnicím byla jako matka. Nanynku pak měla ze všech
                    nejradši. Zdálo se jí, že od ní nejvíc pochytila, a docela jistě věděla, že
                    Nanynka nezakysne u věčném píchání. Když s ní tak pořizovala výbavu, připadalo
                    jí, jako by ji chystala vlastní dceři, a mnohý kousek látky přidala ze svého.
                    Bylo v zásuvkách zbytků dost a do mladé domácnosti hodilo se ledacos.</p>

                <p>A když odpůldne v pokojíku za krámem a dílnou pracovaly samy, říkávala k šťastné
                    nevěstě: „Ale pak, Nanynko, až bude poprvé chovat, nesmí na mě zapomenout, musí
                    mě pozvat za kmotru.“</p>

                <p>Nanynka se pýřila.</p>

                <p>„Toť se rozumí, že bude chovat,“ dokládala slečna Agáta. „Vždyť dostane muže.“
                    A po nějaké pomlčce řekla: „Taky jsem se na to těšívala – na muže i na rodinku.
                    Ale selhalo mi. – A později, Nanynko, později jsem litovala, že nemám aspoň –
                    rodiny. Věděla bych, pro koho se tu mozolím a komu to někdy zanechám. –
                    Myslívala jsem si na ni, Nanynko, ale brzy jsem poznala, že u mne nezestárne.
                    Pro ni arci je tak líp, ale já tu zůstanu zase sama s těmi větroplachy
                    kadetkami. A taky mi uteče jedna za druhou, a vždy zas musím cepovat jiné
                    a jiné.“</p>

                <p>Docela klidně to pronášela, beze všeho vzrušení, ale Nanynce to mluvilo k srdci.
                    Cítila se svou dobrou patronkou.</p>

                <p>Výbavy Nanynčiny přibývalo a kvapem nastávala starost jiná, o nábytek. Tu starý
                    Kulich odemkl svůj kufr, ponořil se v jeho útroby, vyhrábl knížku, zavinul ji
                    pečlivě do starých novin a putoval pro peníze. Navrátiv se položil před Nanynku
                    pět stovek a řekl:</p>

                <p>„Tuhle jsou peníze, Nando. Jdi a kup si almary, postele, stůl, židle a co ještě
                    uvidíš. </p>

                <p>S kolíbkou to zatím nespěchá. Máma půjde s tebou, aby ses tam nerozdala. Počítám,
                    že bude nejlíp, když půjdete k Šíbovi na Malou Stranu – není potřeba, aby se
                    s tím na Pohořelec tahal kdo z Nového nebo ze Starého Města. Jen by se to
                    otřískalo. A nevybírejte po pansku. Počítám, že pět stovek postačí, a ještě ti
                    zbude. Bude taky pozděj peněz potřeba.“</p>

                <p>„Snad aby šel taky Jindra s námi?“ poznamenala Nanynka.</p>

                <p>„Ať jde taky, to se ví,“ řekl Kulich. „Vždyť si ho musí Šíba změřit, aby vám
                    neprodal krátké postele…“</p>

                <p>Šla tedy Nanynka s matkou, ale připojila se k nim taky slečna Agáta, jak slíbila.
                    Zatím věci vyberou, smluví, a potom teprve si přivede Nanynka Jindru, aby taky
                    viděl a schválil.</p>

                <p>V matce Kulichové třáslo se radostí osrdí, když je mistr Šíba uvedl do skladiště,
                    ukazoval, radil, doporučoval. A když Nanynka tuze skromně vybírala, pošeptávala
                    jí matka:</p>

                <p>„Vezmi si lepší, Nanynko, nezáleží na nějaké zlatce, kupuješ to nadosmrti.
                    Nedostane-li se, tatík přidá – dyť na to má. Jen aby vás to pak těšilo.“</p>

                <p>Nanynka obracela zraky k patronce slečně Agátě, která zkumně prohlížela
                    rozestavené kusy a vždy jen prstem okázala, co by schvalovala. Naklonila se
                    k dívce a řekla:</p>

                <p>„Maminka má pravdu. Raději míň a lepšího. Co na tom, bude-li v celku o třicet,
                    čtyrycet zlatých více. Má v tom dočkat svatby stříbrné – a snad zlaté. Domácnost
                    jí bude celým světem.“</p>

                <p>Šťastně vybrali, usmlouvali, zaplatili. Nebude-li se Novákovi něco líbiti, mistr
                    Šíba vymění to.</p>

                <p>Nanynka odcházela radostí jsouc opojena. Již je majetnicí vlastního zařízení.
                    Připadala si nesmírně bohatá.</p>

                <p>Kuliška se skoro vypotácela.</p>

                <p>„To je tam vůně, až mě z té politury hlava brní. Budeš musit hodně větrat, holka,
                    aby to vypáchlo.“</p>

                <p>„Nemějte starost, paní Kulichová,“ řekla slečna Agáta. „Zadýchají si bytek brzy
                    jinou vůní, topením, vařením, ta přemůže všechno. Padlo to na vás, že je tam
                    toho tolik.“ –</p>

                <p>„Jindro, už máme nábytek!“ svěřovala večer Nanynka Novákovi všecka blažená. „Jen
                    ještě se na něj musíte podívat.“</p>

                <p>„Je dojista všechno v pořádku, Andulko, když jste vybíraly tři. Ale když si tak
                    přejete, podívám se. Mám to na cestě do školy, zastavím se tam.“</p>

                <p>„Ne, půjdeme spolu!“ řekla Nanynka, a pověsila se ženichu na šíji.</p>

                <p>„Tedy spolu,“ přisvědčil Novák. „Ale mám pro vás taky milou novinu, Andulko.
                    Šťastnou náhodou bude náš byt o celé tři neděle dříve prázden, v pondělí již
                    dostanu klíče. Bude lze pohodlně a bez překotu vše vyčistit, umejt, znova
                    vybílit a pak vyvětrat. Půjdeme jak do nového.“</p>

                <p>„Ježíši!“ vykřikla Nanynka. „To mi hned klíče přinesete!“</p>

                <p>„Přinesu.“</p>

                <p>„A půjdeme se tam podívat.“</p>

                <p>„Půjdeme.“</p>

                <p>„Objednáme zedníka –“</p>

                <p>„– ano, a kamnáře, truhláře – koho bude třeba.“</p>

                <p>Když mladí tuto prvou návštěvu vykonali, vydal se tam i táta Kulich s Nanynkou,
                    maje kapsy plné nástrojů, kleští, kladívek, vrtáků, dlátek.</p>

                <p>„To je zas můj referát, Nando. Než přijde zedník, je potřeba vytahat všechny
                    skoby a hřebíky ze zdí, podívat se, nejsou-li tam nějací podnájemníčkové
                    v děrách, všechno sádrou zamazat – a tak dále porozličnu. To je má věc, od čeho
                    jsem domovník? A pak teprv řemeslníky.“ –</p>

                <p>Za týden vypadal prázdný byt jinak. A pak v sobotu, když Nanynka v poledne přišla
                    ze šití, našla doma jen otce.</p>

                <p>„Kde je maminka?“</p>

                <p>„Nahoře, Nando, u vás. Aby to tam trochu olíčila. Ukmochtila nám oběd o hodinu
                    dřív – máš to na plotně, dávej na stůl – a už je tam i s hadry a kartáči a se
                    vším.“</p>

                <p>„Panenko Maria,“ užasla Nanynka, „a vy jste ji pustil?“</p>

                <p>„Vidělas taky už ňákou mámu, která se dá držet? Vidělas vůbec mámu, která tátu
                    poslouchá?“</p>

                <p>„Tatínku!“</p>

                <p>„Však já se po čase zeptám Nováka, jak posloucháš ty! – A kdopak má po zednících
                    a kamnářích uklidit?“</p>

                <p>„Ale, tatínku – na to by Jindra byl zjednal někoho tam ze sousedství!“</p>

                <p>„Ty máš rozum, holka. Máma je domovnice – –“</p>

                <p>„Ale ne pro mne, tatínku!“ zvolala Nanynka skoro již plačky.</p>

                <p>„Nech řečí a nalej polívky, holka.“</p>

                <p>Ale Nanynka sotva mohla obědvati. Obsloužila otce, oblékla se a kvapila z domu.
                    A na Pohořelec.</p>

                <p>Tehda ještě nebylo pražské tramky na Malou Stranu, Nanynka potřebovala tři čtvrti
                    hodiny, a když doběhla, byla všecka zchvácena. A tu zastala matku v plné práci.
                    Plouhala se po kolenou, drhla podlahu. Pot se jí sléval na čele, po tvářích,
                    a jen hořela.</p>

                <p>„Maminko, co to děláte!“</p>

                <p>„Ale je ten tatík slepičí nátura! Měl ti to povídat? Vždyť jsem mu
                    zaporučila – –“</p>

                <p>„Ale vždyť vy taky neposloucháte, maminko! Ještě takováhle práce – to je pro
                    vás?“</p>

                <p>„No – a měla sem jít naše paní domácí?“ </p>

                <p>A potom, ždímajíc do škopku hadr, řekla k dceři:</p>

                <p>„Kdybys věděla, Nanynko, jak ráda to dělám. Zrovna při tom omládám. Tuhle po tom
                    budeš ťapat, a Novák, a já v myšlenkách vás tu vidím, a je mně, že bych radostí
                    brečela. A ty mi spustíš takové tremolo…!“</p>

                <p>Nanynka již nemluvila. Odskočila do kuchyně, svlékla šaty, shodila první
                    spodničku, ovázala si kanafasku, kterou se starými trepkami v kabele přinesla,
                    zula botky, vklouzla do trepek – a ve chvíli klečela vedle matky na podlaze
                    a stírala hadrem černou vodu po vydrhnutí.</p>

                <p>„Nany!“ vykřikla Kuliška.</p>

                <p>„Budeme dřív hotovy, maminko,“ odsekla Nanynka stručně.</p>

                <p>A nedala jinak. –</p>

                <p>Po neděli odvážel Šíba do bytu nábytek. –</p>

                <p>O nějaké dva, tři dny později vybrala se Nanynka na Hradčany, aby si tam nějaké
                    trety donesla.</p>

                <p>Sotvaže vyšla z domu, dohonila ji Amálka domácích.</p>

                <p>„Kam letíte, Nanynko? Div že jsem vás doběhla.“</p>

                <p>Nanynka jako by rozmýšlela, má-li pověděti, zadívala se Amálce v tvář. Pojednou
                    řekla:</p>

                <p>„A kam jdete vy, Amálko?“</p>

                <p>„Já? Jdu papánkovi s psaním do schránky, a potom – – Věřte mi, Nanynko, když je
                    takový jarní den, šla bych na konec světa. Všechno ve mně jen hraje.“</p>

                <p>„Tedy byste měla nějakou hodinu času?“ otázala se Nanynka.</p>

                <p>„Hodinu? Dvě, Nanynko! U nás je jak u Milosrdných – – mamá leží v jednom pokoji
                    na divaně, Tylda ve druhém. Maminka má migrénu po levé straně, Tylda po pravé –
                    tu je nejlíp nechodit jim ani na oči.“</p>

                <p>„Chtěla byste mne doprovodit, Amálko? Ale je to daleko.“</p>

                <p>„Třeba do Hvězdy, Nanynko.“</p>

                <p>„Tak daleko přece ne.“</p>

                <p>„A kam?“</p>

                <p>„Uvidíte, Amálko. Pojďte.“</p>

                <p>Obě dívky semkly se a statně vykračovaly. Cestou Amálka stále zvídala, ale
                    Nanynka nevyzradila. Jen se šibalsky usmívala a slovem odpovídala:</p>

                <p>„Uvidíte.“</p>

                <p>Šly, šly, přešly Kamenný most, Malostranské náměstí, kráčely Ostruhovou ulicí
                    vzhůru, potom Hlubokou cestou.</p>

                <p>„Kristáčka!“ zvolala Amálka. „My jdeme přece do Hvězdy!“</p>

                <p>„Ne, Amálko,“ vydechla Nanynka, jak byla stoupáním unavena.</p>

                <p>„Pojďte.“</p>

                <p>Přešly celou dlouhou Hlubokou cestu, minuly i hospodu Na pěkné vyhlídce pod Babím
                    hradem, jak humor tamního lidu přezděl špitálskému domu strahovskému, a tu se
                    Nanynka postavila, aby nabrala dechu.</p>

                <p>„To jsme na Pohořelci!“ zvolala Málka.</p>

                <p>„Jsme,“ přisvědčila Nanynka.</p>

                <p>„A kam to vlastně jdeme?“</p>

                <p>„Uvidíte.“</p>

                <p>Nanynka zahnula teď vpravo, pod loubí na náměstí Loretánském, a tu vklouzla do
                    druhého nebo třetího domu, do dlouhé, temné chodby, a mizela na tmavých
                    schodech.</p>

                <p>„Pro pána, neutečte mi!“ volala Amálka.</p>

                <p>Nanynka se jen vznášela, proběhla všelikými zatáčkami, vystoupila do druhého
                    patra, klíč v zámku zaskřípěl, a když ji Amálka dohonila, stála již v kuchyni,
                    otvírala dveře dokořán, skláněla se, kynula rukou a volala:</p>

                <p>„Jen račte, račte – a pěkně vás u nás vítám!“</p>

                <p>Vedla Málku do pokoje, otevřela okno, pobízela k němu hosta.</p>

                <p>Málka kráčela jak zmámena, vypjala se z okna, hleděla do Strahovské zahrady
                    a dolů na Prahu. Obraz uchvacující krásy rozkládal se před ní do šíra daleka. Ve
                    Strahovské zahradě i na úbočí Petřína vše jen rašilo a zelenalo se, Praha na
                    obou březích Vltavy koupala se v plném jase slunečném. A na dalekém obzoru
                    ztrácela se v lehkém namodralém závoji.</p>

                <p>Málčina ňadra vzdula se. Zaclonila si oči rukou, potom odstoupila, rozhlédla se
                    světnicí, kterou taky slunce zalévalo, vkročila do druhé, upravené v ložnici,
                    a vrátila se. Tváře jí plály, rozjiskřené zraky těkaly kolkolem.</p>

                <p>„Nanynko, to je váš byt?“ zvolala posléze.</p>

                <p>„To je náš byt,“ přisvědčila Nanynka skoro šeptem. A pobídla dívku:</p>

                <p>„Sedněte si, Amálko.“</p>

                <p>Amálka usedla na pohovku.</p>

                <p>„Tak, a posečkejte chviličku – jsem zde hned.“</p>

                <p>Nanynka odběhla a vracela se zanedlouho, přinášejíc opatrně dvě sklenice kávy na
                    tácku a dva koláče. Doskočila pro to na Pěknou vyhlídku.</p>

                <p>Zatím Amálka přecházela světnicí, prohlížela nábytek, tu otevřela nějaká dvířka,
                    tu pohladila leštěné dýhy, tu zkoušela, jak se odpočívá na židlích – ba i křeslo
                    tu stálo, jediné, pro budoucí hlavu rodiny, pro Jindru Nováka.</p>

                <p>„Víte-li pak, Amálko, že jste mým prvním hostem!“ zvolala Nanynka vesele, když se
                    vrátila. „A teď tedy posvačíte se mnou. – Kdyby tu byl taky drahý Jindra – kdyby
                    nás aspoň viděl!“ řekla všecka roztoužena. „A je odtud nedaleko, ale má školu
                    a neví a netuší – –“</p>

                <p>Amálka pohlížela na Nanynku beze slova. Ponenáhlu se jí oči kalily, dívka
                    skočila, objala Nanynku:</p>

                <p>„Nanynko, Nanynko drahá, vy jste šťastná osoba! Kdy já se něčeho takového dočkám!
                    Ale tak – právě tak, jak vy to zde máte! Vždyť zde budete jak dva vrabci
                    v hnízdě pod střechou…“</p>

                <p>Hlava se jí na ňadrech Nanynčiných až otřásala.</p>

                <p>„Amálko, co děláte! To mi příbytek pěkně zasvěcujete! Vždyť se taky dočkáte –
                    sedněte, svačme.“</p>

                <p>Amálka odvrátila hlavu, stírala slzy, usedla, chopila se koláče, kávy, zasmála se
                    náhle a řekla žadonivě:</p>

                <p>„Až se vdáte, Nanynko, až zde budete paničkou, smím vás někdy navštívit?“</p>

                <p>„Kdy budete chtít, Amálko, a jen hodně často. Budu zde tak sama, zatím co Jindra
                    ve škole, a tak daleko rodičů. Bude mi s vámi veseleji.“</p>

                <p>„A pak, Nanynko, až budete mít rodinu,“ řekla Amálka, „budu vám ji chovat.“</p>

                <p>Nanynka se zapýřila.</p>

                <p>„Máte vy nápady! Vždyť jste sama ještě dítě.“</p>

                <p>„O ne, Nanynko,“ řekla Málka s přemrštěnou vážností, hledíc pevně na Nanynku.
                    „Mám už ze všeho rozum, a pak budu skoro o rok starší. – Ó, Nanynko, vy nevíte,
                    jak se těším, až taky budu maminkou.“</p>

                <p>„A co říká vaše matinka, když s ní tak hovoříte?“ otázala se Nanynka.</p>

                <p>Amálka postavila sklenici s kávou, podržela koláč ve vzduchu a řekla nesmírně
                    vážně:</p>

                <p>„Cožpak myslíte, že je s naší mamá nějaká rozumná řeč?“</p>

                <p>Ukousla koláče, napila se kávy, a když dopolkla, pronesla lichotně:</p>

                <p>„A pak, Nanynko, až se taky vdám, budeme si tykat, viďte?“</p>

                <p>„Na to nemusíte ani tak dlouho čekat, Amálko,“ odvětila Nanynka s úsměvem.</p>

                <p>„Andulko zlatá!“ vykřikla Málka, a zas už Nanynce visela na šíji.</p>

                <p>„Ale co by tomu řekla matinka!“ namítla Nanynka.</p>

                <p>„Ta o mně beztoho říká, že jsem se vysmekla z rodiny. Vždyť já jsem doma jako
                    nějaký nalezenec.“ –</p>

                <p>Bylo ke čtvrté hodině, když obě dívky zas putovaly Hlubokou cestou dolů ku Praze.
                    Amálka se přitulila k Nanynce a pravila k ní důvěrně:</p>

                <p>„Divná věc, Andulko. – Byla jsem jenom na chvíli ve vaší budoucí domácnosti,
                    a najednou mi připadá, jako bych byla o pět let starší. To je tak zvaná
                    zkušenost, – ne?“</p>

                <p>„Ne, Amálko, zkušenosti vás teprve čekají. Přejte si, aby čekaly hodně dlouho.
                    Buďte ráda, že jste takové milé dítě, a zůstaňte jím hodně, hodně dlouho…“</p>

            </div>

            <div type="chapter">
                <head>27. Po migréně</head>

                <p>Přece jen Amálka měla trochu starosti, jak bude doma přivítána, když se vracela
                    z Pohořelce. Byla z domu skoro tři hodiny. Potichounku vešla, mžikem shodila
                    žakýtek, pověsila jej s kloboukem na rohatinku v předsíni a zaskočila do
                    kuchyně.</p>

                <p>„Byl u nás někdo, Toničko?“</p>

                <p>Vlastně ta otázka znamenala něco jiného: nebyla po mně sháňka?</p>

                <p>Vypáchla-li totiž někdy Amálka a zdržela se přes míru a byla-li pak po ní sháňka,
                    říkávala jí Tonička zhluboka, vyvalujíc oči:</p>

                <p>„Jéééžiši, slečinko, oni dostanou! Milostpaní přes tu chvíli se po nich
                    pídí!“</p>

                <p>Ale dnes Tonička stála nad prknem, žehlila drobné ženské prádlo, bzučela si při
                    tom, a na otázku Amálčinu zcela klidně odpověděla:</p>

                <p>„Ba ne, slečinko. Ani živé duše.“</p>

                <p>„Papá je doma?“</p>

                <p>„A není, slečinko. Aspoň hodina, co odešel.“</p>

                <p>„A mamá –?“</p>

                <p>„Milostpaní je ve svém pokoji. Třikrát jsem jí dávala studený náčinek.“</p>

                <p>„Neptala se po mně?“ řekla dívčina již trochu zdlouhavěji.</p>

                <p>„Ani slovem. – Dyť vědí, že jí s migrénou není do řeči.“</p>

                <p>Amálce se ulevilo. Zhluboka oddechla, otočila se z kuchyně.</p>

                <p>„A svačit nebudou, slečinko?“ volala Tonička.</p>

                <p>„Ba ne, já už – –“</p>

                <p>Amálka se zarazila. Málem by se byla podřekla.</p>

                <p>„Ale ano! – Je to teplé?“</p>

                <p>„Tuhle to mám v troubě, už je na tom škraloup jak samet – –“</p>

                <p>„Tak mi to přelejte, Toničko.“</p>

                <p>Potom přistoupila, popleskala Tonče po zádech a řekla:</p>

                <p>„Vy jste dobrá holka, Toničko!“</p>

                <p>Děvče rozumělo. Vykulilo zraky, zasmálo se a řeklo:</p>

                <p>„Kdepak se nám toulali, slečinko?“</p>

                <p>„Když je tam tak hezky, Toničko! Člověku se nechce ani domů. Všady jaro, slunce,
                    kytičky…“</p>

                <p>Amálka cupitala předsíní a jako myš vklouzla do pokoje Klotyldina.</p>

                <p>Ta již neležela. Seděla v koutě pohovky a po přestálém utrpení z migrény dívala
                    se do prázdna. Amálce se zdálo, že sestra nedávno plakala. Ještě jako by na její
                    tváři byly přischlé slzy.</p>

                <p>„Že se na mě jdeš podívat,“ řekla k Amálce.</p>

                <p>Ze mdlého zvuku, jakým několik těch slov bylo proneseno, vyznívala výčitka.</p>

                <p>Amálka viděla zapadlé oči sestřiny, popelavý stín pod nimi, viděla unylé její
                    bledé líce, a tou chvíli pocítila upřímnou, sesterskou lítost nad Klotyldou.
                    Právě teď po všem, co dnes odpůldne zažila, po tom nahlédnutí ve šťastnou
                    budoucí domácnost Nanynčinu, ve skromný, útulný její příbytek, zalitý jasem
                    slunečným – právě teď a dnes poprvé snad pochopila duševní stav odkvétající
                    sestry. Jsou chvíle, kdy člověk rázem uhádá, čemu po léta nerozuměl. Amálce
                    nadešla taková chvíle.</p>

                <p>Přiskočila k pohovce, sklonila se a upřímně Klotyldu políbila.</p>

                <p>„No tak, tady jsem!“</p>

                <p>„Kdes byla?“ otázala se Klotylda.</p>

                <p>„Kde jsem byla? – Šla jsem papínkovi na poštu – – a pak – –“</p>

                <p>Amálka se rozmýšlela. Má se přiznati?</p>

                <p>Klotylda přitiskla hřbet levice na čelo.</p>

                <p>„A pak –?“</p>

                <p>„A pak –“ Amálka pořád ještě otálela. „Nepovíš to na mě?“</p>

                <p>Klotylda neodpovídala. Smutné její zraky upíraly se na sestru, jako by říkaly:
                    Chceš-li, pověz; nechceš-li, mlč si.</p>

                <p>A tu se Amálka rozhodla: cožpak na tom záleží? Vždyť nevyvedla nic zlého! Usedla
                    podle sestry, pojala ji za ruku, pohladila ji a již chtěla promluviti, když
                    vstoupila Tonička se svačinou. Posečkala, a když dívka zmizela, náhle
                    pronesla:</p>

                <p>„Do večera bys to neuhodla, Tyldinko. – S Nanynkou jsem byla, s Nanynkou
                    Kulichovou – málem až na Pohořelci – v jejím novém bytě. Potkala jsem ji,
                    vyzvala mě, šla jsem s ní. Ach, Tyldinko, kdybys to viděla! Takové malé, ale
                    milounké – věř mi, hezčí než u nás. A slunce tam je! A Strahovská zahrada skoro
                    pod okny – a naproti Petřín – a všady plno ptactva a daleko dole Praha – –“</p>

                <p>Do všech podrobností vylíčila teď Amálka svoji návštěvu na Pohořelci, nový
                    nábytek, bílé podlahy, i jak Nanynka přinesla kávu, jak svačily, co si povídaly.
                    Uchvacovala se vlastním líčením, až všecka zčervenala, a na konec řekla:</p>

                <p>„Ach, Tyldo, kdybys to jen viděla, taky by se ti to líbilo. – Tak bych to někdy
                    taky chtěla mít!“</p>

                <p>Slečna Klotylda naslouchala, zírajíc Amálce v oči, v nichž jako by se obráželo
                    budoucí její vysněné štěstí. Pojednou rty Klotyldiny se rozechvěly, z očí jí
                    vyhrkly slzy a řinuly se nepřetržitým tokem po tváři lehounce zbarvené. Její
                    paže skoro křečovitě obemkla šíji Málčinu. </p>

                <p>„Tyldo!“ ulekla se Amálka.</p>

                <p>Klotylda přitiskla horké líce k tváři Málčině a zaštkala:</p>

                <p>„Všichni, všichni jste šťastni, jenom já –!“</p>

                <p>„Tyldo!“ zvolala Málka v nesnázi. „To jsem nechtěla! – Ty ses ptala, pověděla
                    jsem ti. – Nemohu za to!“</p>

                <p>A bylo jí málem taky do pláče.</p>

                <p>Slečna Klotylda vzpamatovávala se, osoušela slzy, přemáhala se a šeptala:</p>

                <p>„To vím, že nemůžeš. – Tak mě to popadlo. – Nevíš sama, co z tebe mluví. Ale já
                    vím, Amálko. Před tebou život leží – mně pomalu zapadá. A přece jsem se taky
                    ničím neprovinila.“</p>

                <p>Amálka všecka se polekala z nenadálého pohnutí sestřina. Chtěla jí pověděti něco
                    veselého, radostného, a takový to má účinek!</p>

                <p>Káva na stolku vychládala – teď teprve Amálce nebylo do jídla.</p>

                <p>„Vidíš to, Tyldičko, nechtěla jsem to před tebou tajiti, a ty se mi rozpláčeš.
                    A po migréně! Vrátí se to…“</p>

                <p>„Ne, už je dobře,“ chlácholila jí Klotylda.</p>

                <p>Rty ještě jí poškubávaly, ale slzavý zdroj byl zatím vyčerpán, ba, slečna
                    Klotylda pokusila se o úsměv, aby Málku upokojila. Dívala se k oknům, a potom
                    přichýlivši se k Amálce, řekla prosebně:</p>

                <p>„Pozve-li tě tam Nany ještě jednou – půjdeš-li s ní zase, Amálko – vemte mě taky
                    s sebou…“</p>

                <p>„Ale Ježíšmarjá! To se může stát co nevidět. – Nanynka si tam přenáší nádobíčko
                    a zvala mě, abych ji zas doprovodila. Kdy budeš chtít, kdy budeš chtít,
                    Tyldinko!“ slibovala plná radosti, že konečně taky Klotylda jeví účastenství na
                    vdavkách Nanynčiných.</p>

                <p>„Ano,“ souhlasila Klotylda. „Mně je třeba procházky a vzduchu – a taky zas jiných
                    lidí a hovoru s nimi, Málko. – A ráda bych to viděla. – Šťastná Nany! – Věř mi,
                    Málko: všechnu tu studenou parádu zde a všechnu tu slávu slečny domácích dala
                    bych za to, kdybych byla na jejím místě.“</p>

                <p>Amálka sotva že sluchu věřila. Vždyť jak tomu dávno, co Tylda řekla, že by
                    učitele nechtěla? Bylo to poprvé, co jí tak sestra otevřela srdce. A nebyla to
                    pouhá „slabá chvíle“ slečny Klotyldy. Tu mluvilo srdce upřímně.</p>

                <p>Amálka se přitulila ke Klotyldě, hladila jí, objímala, ujišťovala sestru:</p>

                <p>„Taky budeš, Tyldinko, dozajista. Ale víš, sestřičko, neplač, nebuď smutná. To se
                    člověk jen užírá a nikdo mu za to nic nedá. – Říkáte o mně, že jsem taková
                    uličnice, ale věř mi, Tyldinko, vždyť by si člověk mezi vámi nos ohryzal.
                    Maminka chodí po domě jako Pramáti, ty tuhle vzdycháš, a co z toho všeho máte!
                    Kdybyste neměli Amálu, bylo by zde jak v klášteře…“</p>

                <p>Amálka mluvila horlivě jak volební agitátor a slečna Klotylda naslouchala jí
                    s úsměvem polobolestným. Vždy mívala vědomí, že je nad Amálku vysoko povznesena,
                    ale vše, co se poslední dobou událo, silně tímto vědomím zaviklalo. A ponenáhlu
                    záviděla Málce její „skotáckou“ letoru, jak to paní Myslíkovská nazývala.</p>

                <p>* * *</p>

                <p>Toho odpůldne, jak již Tonička Málce byla pověděla, vyšel si pan Myslíkovský na
                    vítr. Měl té domácí migrény právě dost, byl hodně rozvrzán.</p>

                <p>Stanul před vraty, rozepjal svrchník, jako by dopřával jarnímu vzduchu, aby jej
                    hodně provanul, a nerozhodně pohlédl vpravo i vlevo. Kterým směrem se dáti?
                    A jako vždy, rozhodl se pro směr „do města“, níže ku Praze. Tam je rušno, živo,
                    tam zas na chvíli vyvane, co jej hněte. A poslední dobou hnětlo ho to
                    všechno.</p>

                <p>Pan Myslíkovský – abychom si o něm lépe pověděli – nebyl zcela obyčejný bařtipán
                    domácí, žádný vypasenec, tukem překypující, jemuž by každý uzenářský výklad byl
                    zrcadlem, aniž zase kostroun hladolet. Byl zcela úměrné postavy, pružné chůze,
                    takže zezadu mnohý mu hádal o desítku let méně. Zatím byl nedalek šedesátky,
                    hlava jeho již prokvétala. Ale kdyby mu osud byl do páru dal jinou družku místo
                    paní Katy, rozené Krautwurstové, zcela jinak by se mu byl život vytvářil. Takto
                    byl vlastně nalomeným člověkem, a nejhůře bylo, že to sám pociťoval. Míval kdysi
                    malou směnárnu, tak zvaný bankovní závod, a dobře se mu v něm dařilo. Šťastná
                    výhra na los, který v den před tahem v jeho výkladní skříni osiřel, mohla jej
                    postaviti na širší základ, ale pak mu osud spískal jinou věc. Paní Katy dědila,
                    a teď nedala muži pokoje.</p>

                <p>„Ty se nemusíš dřít, manni. Teď máme tolik, že můžeme koupiti dům, a budeš
                    privatizovati. Máme děti (Amálka tehda byla v plenkách), a bude práce dost
                    s jejich vychováním.“</p>

                <p>Ale hlavně chtěla mít paní Katy muže docela pro sebe, chtěla s ním choditi po
                    procházkách, chtěla užívati světa. – Pan Myslíkovský byl dosti sláb, že povolil.
                    Později viděl, že chybil, a litoval. Doba ho přerostla, neměl odvahy, aby se
                    vrátil, kam dříve náležel. A kdežto jiným lidem, které povolání za celý den
                    unaví a zondá, je domácnost pak otavou, měl pan Myslíkovský domácnost a všechnu
                    její strakatinu na krku od rána do večera a ponenáhlu se mu změnila v malý
                    očistec. To bylo, co ho nalomilo. Nebyl svůj, stal se jakýmsi přílepkem svých
                    dam, totiž paní Katy a nemoudře vedené Klotyldy; mladší Amálka teprve vyrůstala.
                    A jestliže měl chvíle utěšenější, byla to později divoká Amálka, která mu dlouhé
                    dny osvěžovala. Ale na celý život nestačilo to. Kolísal mezi třemi ženštinami
                    a přes tu chvíli byl pozýván za smírčího soudce. Ať soudil, jak soudil, nikdy,
                    nerozsoudil – pravdu podržela vždycky milostpaní.</p>

                <p>Teď šel – a zas myslil na všechny ty věci. Od Nanynčiných ohlášek bylo v jeho
                    domácnosti všechno na kyselo. Ani dřívější veselky u Knedlhansů paní domácí tak
                    nedojímaly, ale že právě Nanynka – – A tak správně – – Ano, kdyby se tak byla
                    s někým podnesla a sňatek byl pak nezbytný, třeba s nějakým skandálem – –
                    Čekávala to dříve u Knedlhansů, ani tam se to nestalo. A tu najednou u těch
                    umouněnců dole se děje, co vlastně mělo rovnou zamířiti do prvního patra. – A ke
                    všemu ještě: Amálka půjde za družičku, Klotylda bude seděti doma. Rozumí se samo
                    sebou, že celý den zas propláče, paní domácí z toho dostane obvyklou migrénu,
                    jako dnes – ale kterak on za to všechno může, pan Myslíkovský!</p>

                <p>A když dospěl v myšlenkách až sem, odlehčil si pan Myslíkovský zcela bezděčně
                    nahlas:</p>

                <p>„Zatrápený Kulich…!“</p>

                <p>„Poníženě rukulíbám, milostpane!“ ozvalo se náhle vedle něho.</p>

                <p>Pan Myslíkovský protrhl se z úvah skoro s leknutím. Tu přes cestu se klátil tatík
                    Kulich, nesa břichatou kabelu.</p>

                <p>„Ráčí milostpán něco poroučet?“ tázal se pokorně s čepicí v ruce.</p>

                <p>„Dejte na hlavu, Kulichu!“ velel stručně pan Myslíkovský. – „Co bych poroučel? –
                    Tady vám vůbec nemám co poroučet.“</p>

                <p>Kulich rozhoupával měkkou čepici, aby se mu do ní nabralo vzduchu a mohl ji pak
                    snáze narazit, a řekl s tichým úsměvem:</p>

                <p>„Já myslel, jako že mě milostpán volá –“ </p>

                <p>Pan Myslíkovský zadíval se na mužíka. „Kam jdete?“</p>

                <p>„Ale snáším, milostpane, snáším – teď mě má naše máma
                    v ekvitaci!<ref>[62]</ref> – Pro Nandu, milostpane. Takových
                        šarapatek<ref>[63]</ref> – čert ví, kde to máma všecko splaší. Nejdřív to
                    tahám domů, máma na to svolá komis, prohlídnou to, potěžkají, ohledají, zváží,
                    spočítají – a pak zas to vleču nahoru, bezmála na Pohořelec. Tam jako naše Nanda
                    bude zůstávat, vědí, milostpane? – Na mou duši, řeknu zaplať Pánbůh, až bude po
                    všem. Nalítám se jako kurýr. – A to mám jen jednu, milostpane, a chvála Pánbíčku
                    za to. Bude div, neuhoním-li si oubytě. No, je to pro dítě.“</p>

                <p>Pan Myslíkovský se díval na Kulicha, díval, o něčem uvažoval. Jindy by se byl
                    jeho těžkostem smál, ale právě teď mu do smíchu nebylo.</p>

                <p>Uvážil a rozhodl se.</p>

                <p>„Poslyšte, Kulichu, naše Amálka půjde vaší Nanynce za družičku, viďte?“</p>

                <p>„Půjde, milostpane, poníženě za to ruku líbám.“</p>

                <p>„Poslyšte, Kulichu, pozvali jste taky naši Klotyldu?“</p>

                <p>„Ježíšmarjá, milostpane,“ ulekl se Kulich, „kdopak by si troufal!“</p>

                <p>„Tak poslyšte, Kulichu, troufejte si. – Ale Kulichu, jazyk za zuby! – V neděli ať
                    se vaše matka oblékne a přijde k nám nahoru, rozumíte? K naší paní, rozumíte?
                    A pěkně zdvořile, že jako zve taky slečnu Klotyldu, rozumíte?“</p>

                <p>„Milostpane, rozumím!“</p>

                <p>„Ne, Kulichu, počkejte: Nanynka ať přijde Klotyldu pozvat.“</p>

                <p>„Přijde Nanda, milostpane,“ opakoval Kulich jako voják přijatý rozkaz.</p>

                <p>„Dobře, Kulichu. Ale povídám, Kulichu: tohle to je váš nápad, rozumíte? Ne
                    můj.“</p>

                <p>„Ježíšmarjá, milostpane, to mi dávno napadlo, ale kdopak se moh‘ opovážit!“</p>

                <p>„Dobrá, Kulichu, mohl jste to udělat, ale není zmeškáno. A toť se rozumí,
                    Kulichu: slečna Klotylda taky pošle svůj dárek Nanynce.“</p>

                <p>„Ježíšmarjá, milostpane, uctivě rukulíbám,“ smekl Kulich poznovu a šermoval
                    čepicí ve vzduchu.</p>

                <p>„Tak je dobře, Kulichu. A spoléhám se, že jste rozumný muž a máte svatojanský
                    jazyk.“</p>

                <p>„A to se můžou spolehnout, milostpane,“ řekl hrdě Kulich. „Takovejch jazyků aby
                    bylo!“</p>

                <p>„Tak, a servus, Kulichu.“</p>

                <p>„Poníženě ruku líbám, milostpane.“</p>

                <p>Když pan domácí odešel a Kulich opačným směrem dále se klátil, usmíval se jako
                    lišák a huhlal k sobě:</p>

                <p>„Koukej, Nando, koukej, koukej! – Ale stakralente, ty budeš mít nóbl
                    veselku!“</p>

            </div>

            <div type="chapter">
                <head>28. U Fáfů</head>

                <p>Rozmarné paní Náhodě zalíbilo se, že toho dne svedla oba muže ještě jednou, pana
                    domácího i jeho domovníka.</p>

                <p>Stalo se tak podvečer. Pan Myslíkovský byl již půl Prahy zchodil, jak si v duchu
                    povídal, a vracel se přes nábřeží Františkovo. Nezahnul do třídy Ferdinandovy,
                    ale dal se kolem rozestavěného Národního divadla do ulice Na struze, propletl se
                    křivolakými uličkami čtvrti Vojtěšské a vybředl z nich u samého „Bělohradu“, na
                    počátku ulice Myslíkovy. Vyhýbal se úmyslně všem ulicím širším a rušnějším, kde
                    by se mohl setkati se známými. Dnes neměl za mák chuti odpovídati na všetečné
                    a zbytečné otázky.</p>

                <p>„Co dělá nejmilejší paní? Jak se jí daří? A což slečny dcery? Brzo-li pak půjdeme
                    na svatbu?“</p>

                <p>Takové otázky pronášely hlavně matky dcer již <hi>vdaných</hi>, Klotildiných
                    rostenek a nyní již maminek. Někdy snad byly míněny zcela upřímně, ale někdy
                    jistě se v nich skrývalo čertovo kopýtko. Dostati uzrálou dcerušku z domu bylo
                    triumfem všech těch paniček, a viděti jiného, kdo se s nimi pořád ještě trápí,
                    bylo jim hřejivým zadostučiněním. Závistníků a závistnic měli manželé
                    Myslíkovští dosti pro svůj blahobyt, pro privátnictví pana Myslíkovského, proto
                    že se nemusil v žádném úřadě plahočiti. Tudy ta občasná krůpěj pelyňku, kterou
                    mu nejedna dobrá duše do záviděného bezstarostného života uronila.</p>

                <p>Pan Myslíkovský polykával tyto pokroutky, slazené nejlahodnějšími úsměvy, ale
                    v jícnu mu po nich pokaždé zahořklo a v duchu posílal licoměrné tazatelky ke
                    všem ďáblům.</p>

                <p>Dnes neměl chuti naslouchati takovým hovorům, dnes vůbec nestál o to, aby
                    komukoli činil výklady o své domácnosti, z níž jej vypudila dvojí migréna. Dnes
                    by se byl mohl dopustiti nějaké nezdvořilosti, a to taky nechtěl. Měl toho všeho
                    dost! Nestál o žádné líbeznosti, ať upřímné, nebo předstírané, nestál o žádnou
                    sdílnost. Trávil se vším, co v sobě nosil, a spálí to nejlépe v nitru sám. –
                    Dnes taky zas plnou měrou pociťoval, oč se připravil, když se tehda po naléhání
                    milé paní Kateřiny vzdal povolání a nastoupil život zahálčivého soukromníka. Teď
                    kdyby seděl v někdejší své pisárně a pracoval od rána do večera! Ať by si
                    panička těkala, kudy chtěla. Ať by vodila i dcery na ukázku pražskými
                    promenádami. Snad by se dávno byl vyskytl náhradník za zpropadeného
                    Švalbenšvance, toho tintěru k ničemu, leda že mohl sloužit za módního panáka ve
                    výkladní skříni krejčovské nebo za model frizúry za sklem bradýře Šindlera nebo
                    Kapičky.</p>

                <p>Po celou cestu myslil na domovníka Kulicha. Stále ho viděl před sebou v té
                    ošumělé plandě, v talířové čepici, s bachratou kabelou po boku, kolébajícího se
                    po Karlově náměstí, odnášejícího kousek po kousku Nanynčino zbožíčko na
                    Hradčany – a v duši se mu vkrádala závist. Jaké to jsou rozmary osudu, že tam do
                    toho nádvorního doupěte trefí spořádaný člověk, aby si vyvedl holku, rodičům
                    ulehčil? Jako by k němu do patra nevedly schody! Ale vždyť on, u všech čertů,
                    pan Myslíkovský, by taky dal dceru pořádnému nápadníku, třeba nebyl domácím
                    pánem, panem radou, fabrikantem! – Pan Myslíkovský arci by dal, ale paní
                    Myslíkovská… A to byl trn v noze.</p>

                <p>Tak vyplul z těsných uliček do Myslíkovy, a tu padly zraky jeho na zahradní
                    hostinec „U Bubeníčků“. Pan Myslíkovský nezapadával takto pouhou namátkou do
                    hostinců, o něž náhodou zavadil, a nikdy nechodil sám. Za čas vyšel s rodinou,
                    a tu panička sama vybírala, kam půjdou, a rozumí se, po svém vkusu restaurace
                    vzácnější, její minulosti i nynějšímu stavu přiměřené. Dnes však byl pan
                    Myslíkovský dlouhým pochodem znaven, prachu nalokán, žízniv. Zahnul
                    k Bubeníčkovům – ale zas obrátil. Tehda to byl hostinec hledanější, taky tam by
                    mohl míti nepříjemné setkání.</p>

                <p>Urazil maličký kousek cesty, a tu byl pivovar „U Fáfů“, se zahradou. Hospoda pro
                    lid. Pan Myslíkovský dávno již něco takového neviděl. Jen si to uvědomil, a již
                    zahnul do průjezdu, prošel po dvoře, vstoupil do zahrady. Věru, to je kout pro
                    jeho dnešní náladu. Doma počkají, času dost, zatím se milá choť i dcera mohou
                    dokonale vyfňukati.</p>

                <p>Stoly v zahradě byly pokryty pestrými ubrusy, večerní hosté trousili se již na
                    holbu piva, když byli doma pojedli, nebo si objednávali lacinou večeři.</p>

                <p>Byl neobyčejně vlahý den dubnový, hostinské zahrady otvíraly se tenkráte mnohem
                    dříve než jiná léta. Pod nejkošatějším stromem stálo fysharmonium, u něho seděl
                    vychrtlý, vlasatý hudebník, šlapal dýchavičný měch nástroje a lahodil si
                    zádumčivým valčíkem. „Pan starý“, vysoký, mladý ještě muž, tváře neštovicemi
                    zďobané, ale bodré a vlídně se usmívající, procházel mezi stoly a posmekával
                    hedvábnou čepicí. V panu Myslíkovském poznal hned hosta jiné ráže a vítal jej
                    hlubokou poklonou. Řemeslníci, drobní živnostníci tasili ze záprsí sousedské
                    dýmky, nacpávali, zapalovali. Obláčky dýmu táhly se zahradou jako babí léto
                    a přinášely panu Myslíkovskému cosi jako pozdrav z mladších let. Vše tu bylo po
                    pražsku starobylé, útulné, jen sklepnice, která před pana Myslíkovského
                    postavila naplněnou holbu, byla mladá buclatá dívka a točila se jak na obrtlíku.
                    Ještě bylo denní světlo, jenom do koutů zahrady kladly se ponenáhlu stíny
                    večera.</p>

                <p>V duši pana Myslíkovského zalehl podivný stesk. Jak se liší tento drobný, na
                    pohled spokojený, krejcarový život ode všeho, co sám za posledních patnáct let
                    zažil! S jakou chutí pojídají ženy preclíčky, které roznáší vousáč biblické
                    tváře, známý po Praze „Ježíšek“, jak chroustají časné ředkvičky. Na šestáky se
                    měří blahobyt těchto lidiček, ale pan Myslíkovský v tu chvíli by rád svůj
                    přepych s nimi vyměnil.</p>

                <p>Zastíniv čelo kloboukem, aby lépe a sám nepozorován mohl pozorovati, zahleděl se
                    do směsice lidí neznámých a neznajících jej. Drobný ten svět zajímal ho a pomalu
                    zapomínal na vlastní trampoty.</p>

                <p>Tu zachrastily na písku kroky, jakási postava mihla se a z jejích úst zazněl
                    pozdrav:</p>

                <p>„Dej Pámbu dobrej večír!“</p>

                <p>Pan Myslíkovský otočil hlavu na druhý konec stolu. Nový host, který málem již
                    dosedal, náhle se vzchopil jako pružinou vymrštěn.</p>

                <p>„Ježíšmarjá – rukulíbám – ráčej odpustit, milostpane…“</p>

                <p>Byl to Kulich.</p>

                <p>Ač se tohoto setkání nenadál, nebyl pan Myslíkovský tolik překvapen jako jeho
                    domovník, který tu stál jako bídný hříšník, mačkaje plihou<ref>[64]</ref> čepici
                    v rukou.</p>

                <p>Zdálo se, že pan Myslíkovský vůbec není překvapen. Pošinul klobouk na hlavě,
                    pokývl docela vlídně a řekl:</p>

                <p>„No tak si sedněte, Kulichu. – Co mám odpustit?“</p>

                <p>„Že jsem tak smělej a nepozornej, milostpane, poníženě prosím. Ale já si ani
                    nevšimnul – milostpána jsem nepoznal – na mou duši nepoznal – jináč bych si
                    nebyl troufal – –“</p>

                <p>„Cožpak –?“</p>

                <p>„Abych si k jednomu stolu – s odpuštěním –“</p>

                <p>„Což koušu, Kulichu?“</p>

                <p>„Pámbu zachraň, milostpane, ráčej odpustit – ale já bych do nejdelší
                    smrti – –“</p>

                <p>Kulich pořád stál, ale nejenže stál, i židli přiklápěl ke stolu, aby smazal stopy
                    své smělosti.</p>

                <p>„Povídám, Kulichu, sedněte!“ velel teď pan Myslíkovský rozhodně, a Kulich tedy
                    židli zas odklopil, snesl se na ni a skrčil se, aby ho bylo co nejméně
                    vidět.</p>

                <p>„Tak jsem tedy přišel na vaše spády, Kulichu,“ řekl pan domácí na poslech náramně
                    přísně. „Tak tedy až sem zapadáte, k Fáfovům, čtvrt míle z domova, aby vás matka
                    nevyšpehovala a nenašla! No to je hezké.“</p>

                <p>„A Ježíšmarjá ne, milostpane,“ lekal se toho podezření Kulich. „Pámbu mě
                    netrestej, že jsem tady nejmíň pět let nebyl, ale jsem ztahán jak
                        rumařská<ref>[65]</ref> kobyla, milostpane, potřetí dnes už se vracím shora,
                    sotva nohama pletu, div že nepadnu. Jdu kolem, povídám si: Koukej, Fáfovic –
                    zajdi si na skleničku, trochu nohám odpočiň. – A tak se to stalo, milostpane, že
                    jsem sem vlezl – ale nebyl bych se opovážil, kdybych byl věděl – –“</p>

                <p>„Že mě sem vaše stará poslala, abych vás tu vyčíhal, co?“</p>

                <p>Kulich vypoulil oči, ale tu již poznal, že pan domácí žertuje.</p>

                <p>„Milostpane…!“ zubil se.</p>

                <p>„Tak jen seďte a pijte, Kulichu. Neprozradím vás. A vy mne taky ne, co?“</p>

                <p>„Z toho by si milostpán dělal!“ osmělil se Kulich.</p>

                <p>Právě před něj sklepnice postavila napěněnou holbu. Jazyk se mu lípl na patro,
                    rty se mu jen třásly na doušek, ale teď nevěděl, jak před milostpánem do toho.
                    Neboť jeho napití z plného bývalo učiněným obřadem. Vždycky se chápal sklenice,
                    ponášel ji proti světlu, mazlivě ji hladil, odfukoval pěnu, a teprve pak se
                    nořil v líbezný mok. Ale teď, před panem domácím, nejvyšším svým velitelem,
                    netroufal si provozovati tuto modloslužbu. Že ho všichni čerti vnesli právě sem!
                    Kde by se toho byl nadál.</p>

                <p>Pan Myslíkovský zdvihl svoji holbu a pobízel:</p>

                <p>„Tak tedy, Kulichu, chopte se toho – a na zdraví vaší Nanynky!“</p>

                <p>Tomu již nebylo lze odolati.</p>

                <p>„I Ježíšmarjá, milostpane, poníženě za ni děkuju!“</p>

                <p>Opatrně vztáhl sklenici, aby přiťukl na sklenici pana domácího, sotva že se jí
                    dotkl, a bez ofouknutí pěny zaryl se do bledého moku. Když po dlouhém doušku
                    sklenici odstavil, objevilo se, že nos jeho zmizel. Na jeho místě měl velikou
                    pěnovou bambuli. Postavil nádobu a v rozjaření pronesl:</p>

                <p>„Tak tedy ať žije, žába zatrápená! Bože, kdyby viděla, jak tu milostpán se
                    mnou –“</p>

                <p>Načež – cítě na nose bělostnou ozdobu – jedním hmatem dlaně ji setřel.</p>

                <p>Pan Myslíkovský zadíval se na zrytou tvář starochovu, na jeho veselé oči, a stavě
                    sklenici, řekl:</p>

                <p>„Můžete mít radost, Kulichu, vy i vaše panímáma.“</p>

                <p>„I dyť máme, milostpane, ráčej dovolit, máme!“ odpovídal Kulich všecek šťasten,
                    že vidí pana domácího v takovém vzácném rozmaru. „A jakou radost, milostpane! –
                    A že jsem prve povídal, jak mě ženské uhoní, to jsem jenom tak zahřešil,
                    milostpane. Nohy bych si uběhal, kdyby to muselo být. Dyť máme jen tu jednu,
                    milostpane – kdo by pro ni všechno nepodstoupil, hnízdo jí nevystlal!“</p>

                <p>„Ale že tak daleko, Kulichu,“ poznamenal pan Myslíkovský. „Kdybyste se byli
                    zmínili – snad by se bylo u nás něco uprázdnilo. Měli byste ji pod jednou
                    střechou.“</p>

                <p>Kulich se všecek tetelil z přívětivosti pana domácího.</p>

                <p>„Ráčej odpustit, milostpane, kdežpak to by nám bylo připadlo. Ale hlavně,
                    milostpane, nemohlo by to být. On má školu nahoře na Hradčanech, nemohl by tak
                    daleko běhat. A pak, milostpane: všechno by to bylo krásné, ale možná, že by to
                    taky nedělalo dobrotu. Máma by jí přes tu chvíli do všeho čmuchala, a na to
                    každý muž není. Takhle to bude líp, milostpane – ráčej věřit.“</p>

                <p>Panu Myslíkovskému Kulich z duše mluvil. Dívá se jistě na svět jinými okuláry než
                    on, pan Myslíkovský, a přece dobře vidí. Taky ten porobenec z nádvorní díry má
                    své zkušenosti a rozumí životu. Ale oč laciněji ke všemu přišel než on, pan
                    domácí!</p>

                <p>„Jste šťastný táta, Kulichu. Vidíte, vidíte, já ještě žádnou svatbu
                    nechystám – –“</p>

                <p>„Bude to, milostpane, taky to bude!“</p>

                <p>„Ale kdy, Kulichu!“</p>

                <p>„Jen chtít, milostpane. Z takového domu!“ </p>

                <p>Pan Myslíkovský nahnul se teď přes stůl.</p>

                <p>„Kulichu,“ povídal, „Kulichu stará, kdybych já byl na vašem místě a vyvdával
                    dceru – rozumí se naši Klotyldu, nebo Málka má na vdavky ještě času –, pět
                    stovek bych dal na místě, věřte mně. Pět stovek hotových, Kulichu!“</p>

                <p>Kulich se díval na domácího pána dlouhým, zkoumavým pohledem, jako by nevěděl,
                    kterak tomu rozumět, aniž taky věděl, jak odpověděti. Ale konečně řekl:</p>

                <p>„Milostpane, to je slovo! To je velké slovo!“ </p>

                <p>Oba mužové se odmlčeli. Potom pan Myslíkovský, vida prázdnou sklenici Kulichovu,
                    pobídl ho:</p>

                <p>„Dejte si ještě jednu, Kulichu, a zapijte to. – Jsou věci, kterých člověk za
                    peníze nedostane.“ </p>

                <p>Zdráhal se sice Kulich, zdráhal, ale rád poslechl opětného vyzvání. Takové pocty
                    ještě nikdy se mu nedostalo, a kdož ví, dostane-li se do smrti. A když pan
                    domácí sám kývl na sklepnici a taky si dal nalít, Kulich poseděl ochotně.</p>

                <p>Potom vyprávěl milostpánovi, jak to u Nanynky nahoře vypadá, jak to má
                    „zvelebeno“ a jak se na to těší. Chvíle uběhla. Pan Myslíkovtský zavolal pak
                    sklepnici, zaplatil i za Kulicha, a společně vycházeli ze zahrady. Odpočinuli
                    si, a Kulich odcházel všecek v nitru rozjařen. Taky pan Myslíkovský setřásl ze
                    sebe dřívější mrzutou náladu.</p>

                <p>Přede vraty smekl Kulich čepici, ukláněl se:</p>

                <p>„Tak poníženě děkuju, milostpane, uctivě rukulíbám a šťastnou dobrou noc
                    přeju.“</p>

                <p>„No, no, kampak ještě míříte, Kulichu?“</p>

                <p>„Domů, milostpane, ráčej-li dovolit. Domů.“</p>

                <p>„Vždyť já taky – máme stejnou cestu.“</p>

                <p>„Ale já počítám, milostpane, že se nesluší, abych s milostpánem – –“</p>

                <p>„Nežvaňte, Kulichu! Pojďte!“</p>

                <p>Zatím se na Prahu byl snesl večer. Oba muži kráčeli, Kulich vždy o půl kroku
                    pozadu. Pivo jej učinilo poněkud smělejším, jazyk mu rozvázalo. Povídal
                    a povídal, pan domácí naslouchal a v duchu si opakoval: „Šťastný Kulich!“ – – </p>

                <p>Doma Kuliška vítala starého:</p>

                <p>„Že konečně jdeš! Už jsem chtěla na komisariát, jestli tě někde nepřejeli!“</p>

                <p>„Ale, stará, zašel jsem si k Fáfovům na sklenici piva. Snad jsem si ji zasloužil?
                    Třikrát nahoru a zpátky – –“</p>

                <p>Kuliška byla dnes uznalá.</p>

                <p>„Však už to nebude dlouho trvat, pomaloučku tam bude všechno, tatíku.“</p>

                <p>Kulich povečeřel, i sklenici piva ještě vypil, když druhou od Fáfů zamlčel,
                    a vyšel před dům, aby vykouřil dýmku tabáku. Zatím se o setkání s panem domácím
                    nezmínil, na to je času dost, myslil si.</p>

                <p>A jak stál před vraty a vykuřoval hvězdičkám, rozpomínal se na hovor s panem
                    domácím a v duchu si povídal:</p>

                <p>„Pět stovek, milostpane? A na to nezapomenu, ráčej-li dovolit.“</p>

                <p>Otec Kulich i v myšlenkách byl k vládci domu zdvořilý, uctivý.</p>

            </div>

            <div type="chapter">
                <head>29. Nemilé poslání</head>

                <p>Večer nejbližší soboty po dvojí setkané s panem domácím otálel Kulich nad obyčej
                    dlouho doma, stále se nevypravoval do krčmy za rohem. Kdysi by jej matka
                    Kulichová byla nejraději uvazovala za nohu, aby nikam nemohl, ale tomu bylo
                    hodně dávno. Nyní, co Novák chodil za Nanynkou, nemohla se někdy večer ani
                    dočkati, aby tatík již byl z domu. Do smrti by se nebyla nadála, že nastanou
                    doby, kdy jej sama bude pobízeti: „Tak jdi, starej, jdi si na tu holbu
                    piva.“</p>

                <p>To proto, že byl pak vzduch docela čistý a že si Novák a Nanynka mohli klidně
                    a nevyrušováni poseděti v pokojíku, zatím co ona, máma, zaměstnávala se přes tu
                    chvíli v kuchyňce, aby sama nepřekážela.</p>

                <p>I ptala se Kuliška muže dnes již asi po páté: „Tak půjdeš, tatíku, půjdeš? – Ráda
                    bych zde trochu poklidila.“</p>

                <p>„Ňáko mě páčíš z domu, mámo,“ broukal Kulich. „Kohopak to k sobě čekáš?“</p>

                <p>„Bryndo starej!“ utrhla se Kuliška. „Koho já k sobě čekám! Cožpak myslíš, že tudy
                    povedou slepé? – Novák přijde – tak aby zde byl pořádek.“</p>

                <p>„Novák!“ zavrčel Kulich. „Novák přijde až s Nandou!“</p>

                <p>„No právě!“</p>

                <p>„No tak – a já právě mám slovo s Nandou, tedy musím počkat.“</p>

                <p>„Co jí chceš, starý? Mně to nemůžeš –?“</p>

                <p>„Povídám, že s Nandou, mámo.“</p>

                <p>„To jsou nějaké tajnosti – najednou!“ mrzela se Kuliška.</p>

                <p>„Nejsou, mámo, budeš při tom taky. A dyť vidíš, že ještě nejsem gala.“</p>

                <p>A Kulich nesmírně vážně a pozorně ovazoval si před zrcadlem nákrčník.</p>

                <p>Posléze tedy Nanynka přišla.</p>

                <p>„Co to? – Sama?“ podivila se matka. </p>

                <p>„Jindra sotva již dnes přijde. Má důležitou schůzi v učitelském spolku, nesmí
                    chyběti.“</p>

                <p>Táta Kulich byl připraven. Jen se chopiti klobouku.</p>

                <p>„Tím líp, že jdeš sama. Něco ti povím, Nando. Poslouchej a dej si dobrý pozor. –
                    Zejtra, až budeš v parádě a půjdeš z kostela – můžeš to tam trochu zkrátit –,
                    zajdeš k domácím, rozumíš, Nando?“</p>

                <p>„Rozumím, tatínku, ale nevím – –“</p>

                <p>„To ti právě povím. – Řekneš má úcta, políbíš paní domácí ruku a řekneš, aby se
                    nehněvala, že seš tak smělá a jdeš prosit, aby se slečna Klotylda taky
                    vynatrefila na tvé veselce. Rozumíš?“</p>

                <p>Nanynka se zarazila.</p>

                <p>„Ovšemže rozumím, tatínku, ale jak vám tohle napadlo? Myslím, že Amálka měla dost
                    obtíží, než jí dovolili – a teď ještě slečnu Klotyldu?“</p>

                <p>V tom se ozvala matka, která stála ve dveřích kuchyně a dychtivě naslouchala:</p>

                <p>„Co sis to zpomněl, tatíku! Vždyť by slečna Klotylda ani nešla! – To by si Nany
                    utržila pěknou blamáž.“</p>

                <p>Jako by neslyšel slov ženiných, pokračoval Kulich, stále jsa obrácen
                    k Nanynce:</p>

                <p>„Uděláš, co ti povídám, Nando, pozveš ji náramně zdvořile a líbezně a jen řekneš,
                    žes to chtěla dávno udělat, ale že sis netroufala, když už jsi obtěžovala slečnu
                    Amálku. Ale že ti nedalo, a že tedy přece jdeš – a že by ti bylo hrozně líto,
                    kdyby slečna Klotylda nepřišla. Rozumíš mně? – Až pak ti paní domácí anebo
                    rovnou slečna Klotylda řekne, že tedy přijde, musíš mít náramnou radost. Zas
                    políbíš paní domácí ruku, a bude-li při tom slečna Klotylda, potřeseš jí upřímně
                    ručičkou – té jí líbat nemusíš. – Rozumíš?“</p>

                <p>„Rozumím, tatínku,“ odpověděla Nanynka, ale řekla to nějak schlíple, jako
                    odsouzená k něčemu nemilému.</p>

                <p>„Kulichu,“ vybuchla matka, „z toho si můžeme utržit pěknou ostudu, až se roznese
                    po domě, co jsme si troufali, a jak paní domácí Nandu vyprovodila!“</p>

                <p>„Mámo,“ pronesl Kulich ohromným hlasem, „podej mi ten dlouhý nůž, co ním trháš
                    kapry a dranžíruješ husy!“</p>

                <p>„Pro Boha tě prosím,“ zarazila se Kuliška, „co chceš s nožem?“</p>

                <p>„Povídám, podej mi ten tesák!“ velel Kulich.</p>

                <p> Nanynka pohlédla prosebně na matku, aby jen otce bez námitek uposlechla.</p>

                <p>Pod Kuliškou chvěly se nohy, když kráčela pro nůž. A když jej muži podala, kvapně
                    couvala. Domnívala se v tu chvíli, že Kulichovi náhle přeskočilo.</p>

                <p>Kulich se chopil nože, naslinil bříško ukazováčku a přejel jím ostří po zvyku
                    bradýřů, když zkoušejí břitvu.</p>

                <p>„To je vidět,“ povídal, „že už je dávno po Vánocích a ještě dlouho do husy.
                    Štípáš ním polínka, viď? – Přibrus ho o kachel, mámo, ale hodně ho nabrus,
                    a zejtra v poledne, když Nanda přijde shora s nepořízenou a když z toho bude
                    ostuda, můžeš mi tímhle nožem uříznout krk, rozumíš, matko? Krk i s hlavou –
                    a já ani neceknu. – Nando, řek jsem ti, co máš dělat. – A teď jdu
                    k Čejkovům“</p>

                <p>Kulich se sebral a šel, a Kuliška vrtíc hlavou, ukládala zase nůž do stolu
                    v kuchyni.</p>

                <p>Kulich mířil do šenkovny Čejkovic a cestou si pohuhlával průvodem:</p>

                <p>„Stará ženská nátura! – Jenom ne poslechnout na slovo! – Toť se rozumí, bylo by
                    bez řečí, kdybych jim pověděl, co vím sám. – Ale pan domácí poručil jazyk za
                    zuby – a to se v Kulichovi nezmejlí! – Konečně na Nandu bych se moh‘ spolehnout,
                    holka umí mlčet, a pak bude co nevidět z domu – ale máma, máma! – Za tu mi
                    neručí ani konzistoř, že by jí huba někdy nepřevrzla a mohla by vyplácnout, že
                    se milost pán domlouval. – A milostpána já musím krejt. – Počítám, že mu jsou
                    taky časem perka zrovna tak akorát. – Já mám jen dvě ženské, on chudák tři.
                    A počítám, že mají taky svý mouchy. Zvlášť milostpaní, a zvláště ta starší
                    slečna. Jo, jo je ona každá ženská na chvíli pro potěšení, ale potejkat se s ní
                    nadosmrti, panečku, není malá patálie. – Ale Kulich je Kulich, milostpane,
                    a Kulich dobře ví, kdy má hubu držet. Ráčej se spolehnout, milostpane!“</p>

                <p>Kulich byl charakter. Toho by mu ani máma nebyla upřela.</p>

                <p>Tu již kynula krčma Bryndalova. Kulich ještě odkašlal, utřel červeným kapesníkem
                    nos a slavně vtáhl dovnitř. –</p>

                <p>Doma po odchodu otcově obrátila se Nanynka nerozhodně k matce:</p>

                <p>„Co tomu říkáte, maminko?“</p>

                <p>Kuliška krčila rameny, odpovídala:</p>

                <p>„Uděláš, Nanynko, jak tatík poručil. Nevím sice proč, ale půjdeš tam. – Tatík
                    mívá časem turecké nápady – – ale jen teď žádné mrzutosti, holka. Hlavu ti
                    nestrhnou. A jen to si pamatuj, Nanynko: v pádu by se stalo a paní domácí ti
                    odřekla, tedy jen popros, aby se nehoršila, že ses opovážila, rozumíš?“</p>

                <p>„Ano. – A maminko, kdyby Jindra přece ještě přišel, mám mu o tom povědít?“</p>

                <p>Matka se minutku rozmýšlela.</p>

                <p>„Ne, Nanynko, zatím neříkej nic. Dopadne-li to dobře, je času dost. Nedopadne-li,
                    je ho ještě víc, a pak vůbec můžeš mlčet.“</p>

                <p>Matka Kulichová opanovala potom kuchyňku, ale v myšlenkách stále se vracela
                    k nápadu starého. Kde to vzal? A že se s ní neporadil, než Nanynce poroučel? Že
                    šel tak tvrdohlavě rovnou na dceru? Do dneška mu ani nepřipadlo, aby se staral
                    o svatební hosty. –</p>

                <p>V neděli po snídani, když se starý Kulich vydával na obvyklou procházku, řekl
                    k Nanynce docela stručně:</p>

                <p>„Tak abys nezapomněla, Nando!“</p>

                <p>A již bral za kliku, aby se nerozpředla nová rozprávka.</p>

                <p>„Nebojte se, tatínku.“</p>

                <p>Ještě pečlivěji než jindy ustrojila se dnes Nanynka a spěchala k svatému
                    Apolináři. Zkrátila pobyt v kostele a vracela se plna starostí, jak to dopadne.
                    Ještě zaskočila domů, aby tam odložila modlitební knížku, obhlédla se v zrcadle
                    a požádala matku, aby se na ní podívala zezadu.</p>

                <p>„Jako ze škatulky, dítě!“ řekla Kuliška. „Můžeš jít.“</p>

                <p>Nanynka se dívala do zrcadla, sedí-li klobouk dobře, a povzdechla si:</p>

                <p>„Věřte mně, maminko, jdu tam, jako když mě za vlasy tahá. Málokdy mi cesta byla
                    tak těžká.“</p>

                <p>„Jdižiž, holka, není to na smrt.“</p>

                <p>Ještě se Nanynka obrátila k matce:</p>

                <p>„Prosím vás, udělejte mi křížek.“</p>

                <p>Již matka vztahovala štipec po tváři dceřině, ale náhle utrhla:</p>

                <p>„Co tě to napadá, holka, mám ruku jako kominík – vyhrabávala jsem popel
                    a propalovala jsem pod plotnou. To bys vypadala!“</p>

                <p>Odchýlila obě ruce za tělo, přiklonila se k dceři a políbila ji na bradu:</p>

                <p>„Jdi s Pánembohem, dítě, dobře pořiď – a dlouho je tam nezdržuj.“</p>

                <p>Nanynka šla jako svázaná, stoupala do schodů, srdce jí při tom silněji a silněji
                    bušilo, v hrdle pociťovala tlak. Náhle jí bylo vše těsné. Obávala se, že nebude
                    moci promluviti, až se octne tváří v tvář paní domácí. Co jen si tatínek
                    vzpomněl! Kam ji to poslal!</p>

                <p>Když dostupovala patra, učinila sama, v čem jí matka nemohla vyhověti.
                    Pokřížkovala se a rty její se beze zvuku pohybovaly. Snad odříkávala: ve jménu
                    Otce, i Syna, i Ducha svatého, amen!</p>

                <p>Již byla nahoře, již stanula před osudnými dveřmi, na nichž lpěla porculánová
                    tabulka s nápisem Stanislaus Mislikowski, pocházející z dob, kdy ještě pan
                    Myslíkovský míval na Václavském náměstí bankéřství. Visívala tam na dveřích
                    v průjezdě starého domu, kterými se vcházelo do jeho pisárny. – Nanynka znala
                    tuto tabulku od samého dětství. Stokráte, tisíckráte ji tu viděla a přečítala,
                    když hopsavými kroky poskakovala za matkou do pater, na půdu a zas dolů. Vždy se
                    pod ní zastavila, znova a znova ji slabikovala – a nejraděj by si s ní byla
                    hrála, jak ji lesklá plocha a zdobná latinka nápisu lákaly. Vždy se na ni
                    tabulka tak nevinně dívala, ale dnes Nanynce připadalo, jako by po obou stranách
                    vedle ní byl vztyčen výstražný prst. Skoro je tam v duchu viděla.</p>

                <p>Stanula, naslouchala. Než krom bušení vlastního srdce neslyšela pranic. Ticho,
                    mrtvo bylo uvnitř, jako po vymření, a to jí nic dobrého nevěstilo.</p>

                <p>Nanynka se rozmýšlela, nemá-li se přes určitý otcův rozkaz vrátit a vymluvit se
                    pak nějak. Že nenašla nikoho doma, že byli všichni v kostele, že – že – Nanynka
                    sama nevěděla, co všechno ještě „že“, ale na konec uznala, že by ji to všechno
                    nezachránilo. Poslal by ji tam otec zítra. A vždyť je doma aspoň Tonička, vaří
                    oběd, vyzradila by, že tam Nanynka ani nedošla.</p>

                <p>Kdyby Nanynka byla věděla, co věděl otec Kulich! A kdyby byla věděla, jakou
                    rozprávku měl ráno pan domácí s milostpaní, když mu vnášela do pokoje kávu!</p>

                <p>„Tento – copak jsem ti chtěl říci, Katynko – ano, už vím – –“</p>

                <p>Panička postavila šálek, hleděla pozorně na chotě.</p>

                <p>„Totiž – to jsem chtěl. Tak mi jen připadlo – a možná, že na to nikdo ani
                    nemyslí. Ale kdyby se nakrásně stalo, Katynko, že by přišel někdo od Kulichů
                    dole, víš, a snad že by zvali taky Klotyldu na tu svatbu – –“</p>

                <p>„Na-ši Klo-tyld?“ pronesla panička v nesmírném udivení a protáhla každou slabiku
                    dvojnásobně. „Naši Klotyld, povídáš?“</p>

                <p>„No, ano, naši Klotyldu,“ přisvědčil pan Myslíkovský. „Amála je už pozvána –
                    s tím bylo na spěch, když má jít za družičku…“</p>

                <p>„Ale to by byli mohli říci najednou,“ pronesla panička trochu perně.</p>

                <p>„To je pravda, ale kdepak se na všechno myslí, a pak takoví lidé – je to u nich
                    jakživo po prvé a naposled – kdepak si vzpomenou, co a jak. A taky jen povídám,
                    kdyby se stalo, tedy to vlídně vyslechni, Katynko.“</p>

                <p>„Ty myslíš, aby naše Klotyld – –?“</p>

                <p>„To si rozhodni sama, Katynko, to ti zouplna ponechávám. Víš dobře, že se ti do
                    těch věcí nepletu. Ale jde-li Amála, nebylo by žádné neštěstí – má Klotylda pak
                    sedět sama doma – no, vzpomeň na sebe, Katynko, abys tak za svobodna byla někam
                    bez sestry nebo sestra bez tebe – –“</p>

                <p>„Ty myslíš, Stanislave, že by se slušelo, aby taky naše Klotyld – –? Mein Gott,
                    hned obě dcery – takhle je půjčovat po domě?“</p>

                <p>Pan Myslíkovský ukousl špičku loupáčku, usrkl kávy, spolkl a povídá:</p>

                <p>„Ale, Katynko milá, copak tě zas napadá, půjčovat po domě! – Myslel jsem jen,
                    kdyby se stalo – ostatně se dohovoř s Klotyldou, a když řekne ne, tedy ne. Jenom
                    buď tak dobrá, neodmítni Kulicha nebo Kulišku – nebo snad samu Nany nějak
                    studeně, víš? Řekni tedy, že ne, ale nějak to oslaď, aby to nebolelo. Vždyť umíš
                    být roztomilá, když chceš. – Já vůbec nic nevím, jen tak povídám, připadlo mi to
                    tak. – To je dnes výborná káva, Katynko! Kdopak to sléval?“</p>

                <p>„Vždyť víš, že pro tebe vždycky já sama.“</p>

                <p>„Ale výborná, Katynko! Při té sortě zůstaň. – Tedy, jak povídám, až odřekneš,
                    jenom ne studeně. Takoví lidé jsou někdy citlivější než našinec. Nezapomeň, že
                    je Novák učitelem, bude taky ředitelem, a kdo ví, ne-li inspektorem. Ptal jsem
                    se na něj, prý je velmi dokonalý ve svém oboru – –“</p>

                <p>A s novou chutí, až bylo pro paničku radost se podívat, upíjel kávy.</p>

                <p>„Stanislave, nevkládej to na mě,“ řekla milostpaní vážně. „Ale když myslíš – tedy
                    ať si o tom rozhodne Klotyld sama. Do ničeho ji nenutím, z ničeho ji nezradím.
                    Ale kdyby byli chtěli, již to mohli udělat. Kopulace<ref>[66]</ref> je za dvě
                    neděle.“</p>

                <p>„Prosím tě,“ pokrčil pan Myslíkovský rameny, „snad se i báli, aby se neřeklo, že
                    spekulují na prezenty. Ale kdyby Tylda šla, tedy bychom se okázali. Co se toho
                    týče, na tom ani mně, ani tobě nesejde. V tom tvoji noblesu neznají. Ale jak
                    povídám, Katynko, dělej zouplna dle vlastního uznání. Mně je to celkem
                    lhostejné.“ </p>

                <p>Pan Myslíkovský tuto dokončil a zabořil se zas do snídaně. Soudil, že řekl právě
                    dost. Byl-li Kulich charakter, byl pan domácí časem diplomat. Jenom drahou
                    manželku do ničeho nenutit, jen jí neporoučet. To činíval, jen když chtěl dosíci
                    pravého opaku – a vždycky se mu zdařilo.</p>

                <p>Panička odcházela z pokoje manželova, nevědouc kudy kam. – Že si Nanynka původně
                    přišla vyprosit jen Amálku a o slečně Klotyldě ni zmínky neučinila, skoro ji
                    tehda zamrzelo. Aspoň slovíčko! Že by Nanynka napoprvé nebyla pochodila,
                    rozumělo se skoro samo sebou. Slečna Klotyld – a na svatbu k hausmistrovům, to
                    by byla přece jen trochu vzácná dekorace! Zatím však věci vyzrály, a panička
                    dobře postřehovala, kterak slečna Klotylda úkradmo sleduje přípravy Amálčiny
                    a kterak jí při tom na unylé líce uléhá nepochybná lítost – a nic tak nedojímalo
                    paničku, jako když viděla, že se starší dcera trápí. Otec arci nic nevidí,
                    soudila panička. Jako všichni otcové, povídala si dále. Jdou jen po vlastních
                    zábavách, po vlastních sportech! Po čem touží a čím se tráví „ženské“, na tom
                    jim pranic nezáleží. „Muži!“ </p>

                <p>Ještě že pan Myslíkovský uznal její noblesu! A tu ji popadl za slabou stránku.
                    Nóbl ona je, to má v krvi. A tolik sama si byla vědoma, že dovede býti
                    milostivou, chce-li. A jestliže Kulichovi učiní – –</p>

                <p>Když panička za sebou zavřela dvoje dveře a došla do třetího pokoje, z něhož
                    slečna Klotylda zamyšlena hleděla do ulice jarním sluncem zalité, když se
                    podívala na její jemný profil – a když Klotylda šustem jak ze sna vytržena
                    pojednou obrátila k matce tvář průsvitné a jemně namodralé pleti a zlehka
                    povzdychla, bylo v matce rozhodnuto. Přijdou-li Kulichovi s pozváním, půjde
                    Klotyld na svatbu.</p>

                <p>Kdyby Nanynka tohle všechno byla věděla, tušila! Ale ji provázela jenom trapná
                    nejistota. Z paní domácí a ze starší její dcery vanul vždycky odmítavý chlad.
                    I teď – připadalo jí – čiší tu kolkolem studeno, ač ji tváře pálily.</p>

                <p>Nemohla se odhodlati, aby sáhla po klice. A když konečně sáhla, chladný kov
                    i skrze rukavičku tak ji zastudil, že nestiskla.</p>

                <p>Bylo na mále – a Nanynka by přece byla uprchla.</p>

            </div>

            <div type="chapter">
                <head>30. Nanynka pochodila</head>

                <p>Nanynka již se na patě otáčela, aby unikla dříve, než ji kdo z nájemníků spatří,
                    kterak tu jako žebračka stojí. Tu náhle kterési dveře v bytě domácích cvakly,
                    otevřely se, a v předsíňce ozval se jarý, zvonivý hlas Amálčin:</p>

                <p>„Toničko!“</p>

                <p>Bylo-li třeba nějakého dobrého znamení, tu se ozvalo ve svrchovaný čas.
                    Nerozhodná nevěsta setká se nejdřív s Amálkou. Kvapně, aby jí diblík domácích
                    nezmizel, Nanynka zaťukala, stiskla kliku, otevřela, vstoupila.</p>

                <p>„Jéžiškonte!“ vzkřikla Amálka a letěla k Nanynce, popadla ji, pohubičkovala.
                    „Nanynka! Co nám nesete? A jak vymóděná! Ukažte – jejé, vy jste hezounká!“</p>

                <p>Nanynka byla nejen úpravně oděna, ale v objetí Ámálčině zahořela jak růže.
                    Uvítání dobrosrdečné dívčiny bylo hřejivé, upřímné. Nanynce spadla část břemene
                    ze srdce.</p>

                <p>„Co nám nesete, Nanynko?“ ptala se Amálka poznovu.</p>

                <p>Taky Tonička vystrkovala zvědavě hlavu z pootevřených dveří kuchyně.</p>

                <p>„Milostpaní matinka je doma?“ šeptla Nanynka.</p>

                <p>„Je – všechny jsme doma, pojďte dále, pojďte!“</p>

                <p>Táhla Nanynku skoro silou ke dveřím, ale než dotáhla, dveře se otevřely,
                    a v pokoji na tlustém koberci se vzorcem ohromných růží stála paní
                    Myslíkovská.</p>

                <p>„Heleď, mamá, koho vedu!“ volala Málka jásavě, jako by od matky čekala stejně
                    mile překvapení, jako bylo její.</p>

                <p>„Ajajaj, frajln<ref>[67]</ref> Anynka,“ vítala panička blahosklonně. „To je
                    vzácná vizita. Tak šla jen dál, Anynko.“</p>

                <p>Vzpomněla na ranní rozmluvu s chotěm a v tu chvíli byla skoro jista, že pan
                    manžel měl nějaký živý sen, když tak bezpečně návštěvu od Kulichů
                    předpověděl.</p>

                <p>Do nedávna volávala paní domácí na dceru domovníkovu jenom „Nanynko“, když
                    potřeba kázala, což se však často neudálo. Tito lidé byli hluboko pod ní,
                    přezírala je, neviděla jich a nepotřebovala jich, leda na nějakou nejhrubší
                    práci, kterou nechtěla ani služku Toničku ponížit. Však ode dne, kdy se dcera
                    domovníků stala nevěstou, postoupila „Nanynka“ na „frajln Anynku“. Poprvé ji tak
                    pojmenovala, když přišla poprosit Amálku za družičku.</p>

                <p>Paní Myslíkovská sic umínila si po ranním rozkladu manželově, že bude
                    velkomyslná, ať přijde od Kulichů kdokoli, ale na počátku přece jen že dá znáti,
                    kterak by se bylo slušelo – atd. atd. Nejdřív ukápne krůpěj perného poučení, aby
                    se tak lacino nepodrobila, a teprve na konec vyleje nádobu milostivého
                        balšámu<ref>[68]</ref> na hlavu zváčovu.</p>

                <p>Ale když se teď Nanynka zjevila v bezvadném úboru svátečním, s tváří rozkvetlou
                    jak růže, vedle její Amálky, která byla o půl hlavy menší, když se objevila
                    v plném rozpuku ne sice zvláštní krásy, ale přirozené roztomilosti, v ničem
                    nezadávajíc Amálce, ba ani slečně Klotyldě, takže kýmkoli mohla býti pokládána
                    za třetí dceru domácích – tu paní Myslíkovská zapomněla na svůj zamýšlený postup
                    a zcela bezděky podávala Nanynce bílou, buclatou ruku.</p>

                <p>Nanynka sklonila se, aby ruku pocelovala. Jen s jistým zdráháním přijala panička
                    tento hold, ale potom ujavši dívku, nutkala ji na pohovku.</p>

                <p>„Nejdřív se u nás posadila, frajln Anynka, aby nám nevynesla spaní. A co hezkého
                    nám nese?“</p>

                <p>Vlídné uvítání dodávalo Nanynce odvahy. Přece však se skoro zajíkala, když se
                    tasila se svým posláním. Sepjala ruce jako dítě a z hrdla posud stísněného
                    dobývala se jí slova:</p>

                <p>„Prosím tisíckráte za odpuštění, milostpaní, že se tak příliš osměluji – mám to
                    za svou povinnost k milostpaní, ke slečnám – a bylo by nám nesmírnou poctou,
                    kdyby milostpaní nebyla uražena – –“</p>

                <p>Odmlčela se v rozpacích.</p>

                <p>„No copak, frajln Anynka?“ pobízela panička shovívavě, ale taky jaksi
                    dychtivě.</p>

                <p>„Neračte se hněvat, milostpaní, že se osměluji – že se osměluji – zvát slečnu
                    Klotyldu na svou svatbu a milostpaní za odpuštění té veliké žádosti mé – –“</p>

                <p>Šťastně to bylo venku. A teď Nanynka hleděla skoro úzkostlivě na vysokorodou
                    paní.</p>

                <p>Tvář paní Myslíkovské slavnostně zvážněla. „Noó, já se skoro ulekla, že se stalo
                    něco nemilého, frajln Anynka. Ale tohle nic nemilého není. – Musím jí poznovu ze
                    srdce gratulovat, Anynko, že se tak dobře vdá, povídají se o nejmilejším panu
                    ženichovi samé pěkné věci, rodiče mohou mít radost. A co se týče Klotyld, frajln
                    Anynka, to musíme ponechat jí. Ale hnedlinko se jí zeptáme. Hnedlinko.“</p>

                <p>Panička se zdvihla a kráčela do vedlejšího pokoje. Vědělať arci velmi dobře, jaké
                    bude rozhodnutí Klotyldino, neboť hned po ranní rozmluvě s chotěm pohovořila
                    s dcerou.</p>

                <p>Otevřela dveře a zavolala do pokoje:</p>

                <p>„Pojď sem, Klotyld! – Víš-li pak, co nám frajln Anynka přinesla? Jde tě zvát na
                    svatbu – pojď si s ní promluvit.“</p>

                <p>Objevila se slečna Klotylda. Teď ne tak unylá znuděná, omrzelá, jak ji Nanynka
                    často vídala. Tvář její se zruměnila, v očích zablesklo cosi radostného. Lehkými
                    kroky vnesla se do salonu, rovnou k Nanynce, obě ruce jí podávajíc.</p>

                <p>„Vítám vás, Nan- slečno Nanynko!“</p>

                <p>„Prosím vás, drahá slečno, jenom Nanynko,“ pýřila se nevěsta. „Jako vždycky, jako
                    všichni. – Neuráží vás, že se tak osměluji? Jakou čest byste nám prokázala,
                    jakou radost –“ </p>

                <p>Bleskurychlý byl pohled, jenž z očí Klotyldiných zaletěl k sestře Amálce, jako by
                    v té hledala původ Nanynčina pozvání. Rozpomenula se na hovor s ní po její
                    návštěvě v bytě na Hradčanech. Než zraky Amálčiny zíraly na ni tak prostomyslně
                    a skoro vypouleny nepředstíraným překvapením, že Klotylda nepochybně seznala,
                    kterak Nanynka přichází bez popudu z této strany.</p>

                <p>Již zase lpěly usměvavé její oči na Nanynce. Stiskla ji poznovu na pohovku,
                    snesla se vedle ní, potleskala jí na ruce v klíně a řekla:</p>

                <p>„Když tak upřímně zvete, Andulko, tedy přijímám, a mamá jistě dovolí. Přijdu,
                    těším se na veselku, nebo ta bude jistě veselá, a já už dlouho na svatbě nebyla.
                    Je nás arci trochu mnoho, hnedle dvě z jedné rodiny – ale podruhé se vdávat
                    nebudete. Přijdeme tedy obě! – A kde máte ženicha?“</p>

                <p>Té otázky obávala se Nanynka již z úst paní Myslíkovské, neboť tušila, že vlastně
                    měla přijít s Novákem. Z úst Klotyldiných nezarazila ji tak.</p>

                <p>„Nehněvejte se, že jsem nepřišla s Jindrou. Má dnes kostel. Dovolíte-li, přijdu
                    vám ho ukázat ode dneška za týden – a dovolí-li taky milostivá matinka.“</p>

                <p>Matinky však v pokoji nebylo. Vytratila se beze šustu, jak vstoupila Klotylda,
                    a teprve teď se vracela se stříbrným táckem v rukou, na tácku láhev, čtyři číšky
                    a talířek s mandlovými suchary, z nichž zavoněla pokojem vanilka.</p>

                <p>Přece se zdálo, že zaslechla, o kom je řeč, a pronesla velkomyslně:</p>

                <p>„Tak, frajln Nanynka, teď jí musíme připít na zdraví a taky na zdraví pana
                    ženicha. Však se na něj těšíme.“</p>

                <p>To bylo nade všechno pomyšlení Nanynčino. Milostpaní přináší víno, chce připít jí
                    a Jindrovi! Do smrti se nenadála takového přijetí. Jaké se to dějí divy? Kdo
                    vnukl otci nápad, aby šla s pozváním? Kterak se to najednou povznesla v očích
                    těchto nepřístupných, nevšímavých dam? Ona, „dcera hausmistrovic“?</p>

                <p>Paní domácí nalévala vína, přisunula číšky k Nanynce, pokynula dcerám, sama se
                    chopila pohárku a povznesla jej:</p>

                <p>„Abyste byla hodně zdráva, Anynko, a taky váš nastávající pán, a šťastna do
                    nejdelší smrti!“ </p>

                <p>Číšky zazvonily, Nanynce chvěla se ruka, když donášela víno ke rtům. V takovéto
                    společnosti, za takových okolností ještě nikdy nepila. Matka by ji měla viděti!
                    Až o tom bude vyprávěti!</p>

                <p>Amálka nahnula svou číši trochu náhle a nabrala tolik vína, až se v prudkém
                    zakuckání skoro zapotácela.</p>

                <p>„Jezusmarjá, dítě,“ ulekla se paní domácí, „dej pozor!“ A buchla Málku po
                    zádech.</p>

                <p>Amálka ve smíchu se rozkašlala.</p>

                <p>„Děkuju, mamá, už je dobře. Vskočilo do nepravé.“</p>

                <p>„To by tak scházelo, aby ses před svatbou zadusila!“ kárala matka. „Jsi takové
                    třeštidlo!“</p>

                <p>Potom přisunula Nanynce suchary.</p>

                <p>„Berte si, Anynko. Jsou jen domácké, ale dobré. To naše Klotyld si na nich
                    zakládá. Dostala recept od paní prezidentové Vopršálkové.“</p>

                <p>Nanynka v rozpacích vzala suchárek, ulamovala, chroustala. Hlavou jí kmitlo,
                    činí-li vše dobře, jak se v takové rodině sluší. Kdež u nich doma suchary!</p>

                <p>Amálka vykořistila chvíle a hned popadla suchary dva. Ráda mlsala. A tvářila se,
                    jako by ani nepozorovala kárného pohledu matčina.</p>

                <p>A potom nastala volná zábava.</p>

                <p>Slečny domácích obléhaly Nanynku otázkami. Odkud hezký ten klobouček? – Kdo jí
                    šil šaty? – Odkud má kroj<ref>[69]</ref> na mantilu<ref>[70]</ref>? – Jak jsou
                    dělány ty ryšky<ref>[71]</ref> na živůtku? – Kde našla vzoreček na to nadýchané
                        žabó<ref>[72]</ref>? Omakávaly ji jako loutku, jemně se dotýkajíce látek,
                    a nemohly se všeho nachváliti.</p>

                <p>A když se Nanynka skromně přiznala, že všechno, co má na sobě, jest její vlastní
                    prací, prohodila paní Myslíkovská:</p>

                <p>„Ale to se Anynka hodně naučila a to může mít nejmilejší pan ženich radost
                    z takové hospodárné nevěsty.“</p>

                <p>Byla by si i povzdychla, ale ten vzdech uvázl v polou cestě. Jen hlavou jí
                    prolétlo:</p>

                <p>„Můj ty Bože – a to je dítě hausmistrů!“</p>

                <p>Ještě někdo krom Nanynky měl nesmírnou radost, a to byla Amálka. Měla radost
                    z matky, ze sestry, jak se k Nanynce chovají, a v tu chvíli připadalo jí, že je
                    Nanynka <hi>její</hi> vymožeností, že na ní má nějaký podíl.</p>

                <p>Když paní domácí na mžik zas vyšla do kuchyně, aby přihlédla k obědu, nachýlila
                    se slečna Klotylda:</p>

                <p>„Vyprávěla mi Málka, jak byla u vás nahoře, jak to máte hezké – až byla
                    u vytržení –, a víte, co jsem udělala? Vyžádala jsem si, až k vám zas půjde, aby
                    mě vzala s sebou. Dovolíte?“</p>

                <p>„Slečno, jak mě tím potěšíte!“ odpověděla Nanynka rozradostněna. „Je to malé,
                    skrovné, ale těším se tam – ach, slečno, jak se těším!“</p>

                <p>„Věřím vám, Andulko, věřím,“ stiskla jí Klotylda silně ruku, náhle zvážněvši.
                    „Kdo by se netěšil!“</p>

                <p>Teď zadusaly v předsíňce mužské kroky. Pan Myslíkovský se vracel z nedělní
                    procházky. Kdesi na věži vyzváněli poledne.</p>

                <p>„Pro Pánaboha,“ ulekla se Nanynka, „to jsem vás pěkně zdržela. Nehněvejte se –
                    ani jsem se nevzpamatovala – a pan domácí přichází k obědu – –“</p>

                <p>„Nic, nikoho jste nezdržela, Nanynko zlatá,“ výskla Amálka. „V neděli obědváme
                    později – a to je dobře, že papá jde.“</p>

                <p>„Jejej – slečna Nany!“ divil se náramně pan Myslíkovský, vstupuje do pokoje. „To
                    je host! A copak?“</p>

                <p>„Půjdeme na svatbu,“ hlásila mu slečna Klotylda. „Andulka mě přišla pozvat, papá,
                    mě – nejen Amálu!“</p>

                <p>„Ták!“ zasmál se pan domácí. „A mě ne?“</p>

                <p>„Milostivý – –“ Nanynka vázla.</p>

                <p>Pan Myslíkovský přistoupil, vzal Nanynku za bradu a řekl:</p>

                <p>„Tak si pamatujte, Aninko, od nynějška žádný milostivý, pro vás, ale pan domácí.
                    Bezmála jste paničkou – a za čtrnáct dní budu já vám říkat: milostpaní.“</p>

                <p>„Ne, papá,“ vmísila se Amálka, „ty budeš říkat mladá paní – to je hezčí.“</p>

                <p>„Tak je dobře, ty všetečko. Ale protože jsem přišel, nemusí Aninka utíkat.“</p>

                <p>Však Nanynka již neměla stání a také jí bylo třeba vzduchu. I víno jí vstupovalo
                    do hlavy. Jen planula tím vším, čeho se jí u domácích dostalo. Samým ostychem
                    div neshořela, když jí celá rodina Myslíkovských vyprovázela do předsíně, Amálka
                    až na schody.</p>

                <p>Svítila, zářila, sálala, když o chvíli později vpadla do kuchyňky doma a do
                    světnice, kde se Kulich roztahoval na pohovce, jako by platil za dva.</p>

                <p>„Kdes byla tak dlouho, dítě?“ vyhrkla dychtivě matka.</p>

                <p>„U domácích, maminko.“</p>

                <p>„Až do teďka?“</p>

                <p>„Až do teďka!“</p>

                <p>„Pro Boha tě prosím… A – co ti říkali?“</p>

                <p>Všechen dech tou otázkou vyhrčel z matky jak z dohrávajících varhan a zraky její
                    visely na rtech dceřiných.</p>

                <p>„Tak mluv, povídej!“</p>

                <p>Kuliška dychtivostí jen hořela.</p>

                <p>Otec Kulich seděl klidně a nejevil zvláštní zvědavosti. Jen aby dal najevo, jak
                    je svou věcí jist, předešel Nanynku a zavrčel:</p>

                <p>„Co říkali! – Že půjdou slečny na svatbu, to je jednou svaté!“</p>

                <p>Nanynka odvazovala klobouk, shodila mantilu, mrkala s porozuměním na otce
                    a hlásala: „V saloně na pohovce jsem seděla, maminko, víno pila, suchary jedla –
                    vanilkové suchary!“</p>

                <p>Matce vylézaly oči z jamek.</p>

                <p>„Holka!“</p>

                <p>„Milostpaní byla jako mílius,“ pokračovala Nanynka. „Na všecko se vyptávala,
                    Jindru chválila. Slečny na mne mohly oči nechat, jak se jim všechno líbilo –
                    taky slečna Klotylda. To věřím! Zdá se mi, že by se sama tak neoblékla – jenom
                    na klavír umí. Ale suchary taky umí dělat – dostanu na ně recept.“</p>

                <p>„Těch budete potřebovat jako soli,“ vmetl posměšně Kulich. „Jeden den bramboračku
                    a hned potom suchary. Druhý den kmínovou a hned zase suchary – a dost vanilky do
                    nich, Nando. Na to nezapomeň.“</p>

                <p>„Mlč, starej, taky je toho potřeba, když přijdou hosti. Snad bys jim nedal
                    bramboračky?“</p>

                <p>„A pan domácí,“ zubila se Nanynka vínem rozjařená, „pan domácí div že mi nedal
                    hubičku!“</p>

                <p>„To věřím,“ vrčel Kulich, „hezkou mladou holku pohubičkovat, na to nemusí být
                    člověk ani domácím – to bych já taky doved, a rád.“</p>

                <p>„Já bych tě plácla, košťále starej!“ rozpřáhla se Kuliška.</p>

                <p>„A dyť to bych dával pozor, abys při tom nebyla,“ řehtal se Kulich.</p>

                <p>„Nemluv mi tak před dítětem!“ durdila se matka.</p>

                <p>„Ale nechte tatínka,“ smála se Nanynka. „Ona by ho ta mladá holka sama
                    pleskla.“</p>

                <p>A teď dokončila vylíčením, jak ji celá rodina domácích vyprovázela až ke
                    dveřím.</p>

                <p>„Kriste na nebi, to se dějou zázraky!“ volala Kuliška.</p>

                <p>Na pohovce spokojeně funěl Kulich, pomlaskával.</p>

                <p>„Jo, jo, milé ženské,“ broukal, „jo, jo. Jen dycky dělejte, co povídá táta. –
                    A teď mně podej ten kuchák, mámo. Nabrousilas ho?“</p>

                <p>„Pro Boha tě prosím, táto, načpak?“</p>

                <p>„Teď uříznu krk já tobě, rozumíš, když z toho žádná blamáž není. Já vsadil svůj
                    a popadnu tě za tvůj. Dej ten sekáč sem!“</p>

                <p>„Seš ty starej blázen!“ broukla matka, ale všechno se v ní tetelilo radostí
                    z úspěchu dceřina.</p>

                <p>„A když už všechno víš, dávej polívku, stará!“ velel Kulich, chápaje se
                    lžíce.</p>

                <p>Než Nanynka přisedla ke stolu, ještě tleskla do rukou:</p>

                <p>„Ale Jindra! Ten se podívá! Obě slečny domácích!“</p>

                <p>„Dítě, dítě,“ pronesla matka, jako by přílišnou její radost krotila, „to nás
                    všichni závistí sežerou!“</p>

                <p>„No tak jim přej dobrého zažití, matko,“ řekl Kulich mudrcky. A dodal: „To mě sám
                    anděl včera potkal, když jsem šel z Pohořelce.“</p>

                <p>Vzpomínal při tom na setkání s panem Myslíkovským.</p>

                <p>„Jak to?“ ptala se matka, vylévajíc polévku a nerozumějíc muži.</p>

                <p>„Že jsem dostal takový nápad, mámo.“</p>

                <p>„No, to by moh‘ bejt jenom anděl, táto. Jinak tvoje nápady nikdy za mnoho
                    nestály – ale tímhle ses vyznamenal. – A teď jez!“</p>

                <p>Kulich již se chopil lžíce, skláněl se nad talířem, foukal do polévky,
                    usrkával.</p>

                <p>Nanynce samým rozjařením ještě nebylo do jídla. Ovívala se ubrouskem a hleděla
                    plna štěstí na matku, na otce. – Pojednou však její tvář zvážněla. To když jí
                    hlavou kmitlo pomyšlení: „Až od nich odejdu, jak tu budou sedávat opuštěni!“</p>

            </div>

            <div type="chapter">
                <head>31. Paní Knedlhansová chystá dýchánek</head>

                <p>Po té neděli, když Nanynka u domácích zvala, utíkal čas jako voda. Budoucí soboty
                    již měla vystoupiti ze šití u slečny Agáty Pazderkovy, aby se mohla oddati
                    posledním přípravám, posledním starostem o vlastní mladou domácnost. Soudila
                    sice matka Kulichová, že by dcera byla měla odejíti již na dvě neděle před
                    svatbou, „nebo teď už na několika těch šestácích nezáleží,“ povídala, „a práce
                    ještě je houf!“ dodala po pražsku. Ale Nanynka z vděčnosti k milé slečně Agátě
                    chtěla vytrvati co nejdéle. Bylať právě jarní sezóna, taky slečna Agáta měla pro
                    své zákaznice práce „houf“, a Nanynka byla její nejobratnější tovaryškou a měla
                    nejlepší vkus. Krom toho, po pravdě řečeno, bylo jí tesklivo z nastávajícího
                    loučení se slečnou Agátou, s družkami a s celým šitím, s nímž byly sloučeny
                    vzpomínky nejblaženější. V tu dobu seznámila se s Novákem, tam na ni ve stínů
                    Masných krámů čekával, tam taky ji někdy doprovázel, když neměl školu od samého
                    rána. Každá dlaždice v tom okolí, každý chodník připomínal jí nějakou milou
                    chvilku. Taky v šití vyslechla mnohou narážku družek na své „spády“, neboť přes
                    všechnu opatrnost neušla švadlenkám její večerní dostaveníčka, a tak nejednou
                    padla škádlivá poznámka o jakési tajuplné postavě, která se náhle vynoří
                    z temných koutů a připojuje se k slečně, která je Nanynce na vlas podobna.
                    Tvářívala se sice Nanynka, jako by se durdila pro takové narážky, zatím však
                    ráda jim naslouchávala, zvláště v době, kdy ještě byl Novák pro rodinu hlubokým
                    tajemstvím a kdy si o něm neměla s kým pohovořiti. A vzpomínala, kterak se dobrá
                    slečna Agáta tvářívala, jako by drobných těch prostořekostí neslyšela, ale když
                    nemohla již přeslechnouti, jak napomínala tovaryšky, aby Nanynku nepokoušely.
                    Zatím však sama na ni po očku hleděla a někdy žertovně i prstem zahrozila. Tak
                    se „šití“ stalo Nanynce vlastně druhým a stejně milým domovem.</p>

                <p>A s tím vším se za krátkých několik dní rozloučí. Věru, bylo jí lítostivo
                    u srdce, když v pondělí, v poslední to pondělí, nastupovala cestu do Lazarské
                    ulice. Od tohoto pondělka za týden již nepůjde nikam. Se šitím v družném kroužku
                    veselých, bezstarostných děvčat bude navždy konec. Záviděly jí sice všechny
                    dívky toho štěstí, ale Nanynka v srdci již teď oplakávala svůj odchod, jímž
                    přemilá část života navždy se uzavře.</p>

                <p>„Mohla zůstat už doma, holka zpropadená!“ prohodila matka, když Nanynka odešla.
                    „Však by to udělaly bez ní taky – přitáhly by ostatní trochu!“</p>

                <p>„To se ti řekne, mámo,“ odpovídal rozvážně otec Kulich. „Ano, kdyby tam seděly
                    samé takové holky, jako je Nanda! – Ale já jí to schvaluju. Není ono o těch pár
                    zlatek, ale vydržet! Však by ji slečna Agáta sama domů poslala, kdyby ji
                    nepotřebovala. To tě může jen těšit.“</p>

                <p>Matka v duchu sice to uznávala, ale ještě pobroukávala. Více pro sebe než ke
                    Kulichovi, a hlavně do sebe.</p>

                <p>„Mámo,“ povídal Kulich, „začíná ti hořet hlava. Říkají, že se každá nevěsta před
                    svatbou devětkrát zblázní, ale stakramente, ty sama začínáš bláznit! Co chceš?
                        Néble<ref>[73]</ref> tam jsou, postele juž ustlány, nádobíčko jsem tam
                    odštrachal – těch pár šarapatek, co tu ještě zbylo nebo co ještě sneseš, vezme
                    se pak rázem do košíku. Na to by potřebovala čtrnáct dní
                    vagant<ref>[74]</ref>? – Bláznily byste tu dvě, a ještě byste pobláznily mě. Ale
                    já se toho uchráním.“</p>

                <p>Táta Kulich měl pravdu. Hořelo-li v hlavě matčině, Kulich zachovával chladnou
                    krev. Přecházel po domě, pokuřoval z dýmky, poněkud bedlivěji dohlížel na
                    čistotu a na pořádek, aby to všude „vypadalo“, a jen jediná změna se s ním
                    stala. Dbal i vlastního zevnějšku pečlivěji než jindy a v poslední tu dobu sahal
                    dvakrát v témdni<ref>[75]</ref> po čisté košili do prádelníku, což se předtím
                    nikdy nedělo. Kuliška odměřovala mu vždy jen jedinou, „aby s tím zatraceným
                    prádlem nebylo tolik dření“, ale teď pro jeho parádění ani necekla. Byla s tím
                    docela srozuměna.</p>

                <p>Jen něco vězelo v hlavě Kulichově. Vyjádření pana domácího, že by hned položil
                    pět stovek, kdyby byl na místě Kulichově, kdyby vdával dceru, to jest slečnu
                    Klotyldu.</p>

                <p>„Stakramente,“ projíždělo hlavou Kulichovou nejednou za den, „pět stojek! A tomu
                    já věřím, že by je položil. Slečinka by měla zrovna tak čas. Jak začnou slívy
                    přezrávat, scvrkají se. Slečinka je právě tak ještě při šťávě.“</p>

                <p>Ano, kdyby ono bylo tak snadno dohoditi ženicha, jako dohazoval panu staviteli
                    Pětipsovi kupce na domy! Ale v tom oboru neměl Kulich žádných známostí a styků.
                    K Čejkovům nechodili lidé, kteří by se mohli ucházeti o slečnu Klotyldu. Přesto
                    mu vyjádření pana Myslíkovského vězelo v mozku jako červ. Pět stovek!</p>

                <p>Týden ubíhal, předposlední neděle se blížila. Od neděle za týden pojede Nanynka
                    do kostela. Jakživa poprvé tam pojede. Nitro matky Kulichové třáslo se, když na
                    to pomyslila – a když si přimyslila, že ona sama <hi>taky</hi> pojede! A celá
                    Apolinářská kolatura<ref>[76]</ref> ji uvidí. Nad jakoukoli prací se při tom
                    Kuliška skláněla, ronila na ni nebo do ní vřelé slzy radosti, za srdce ji to
                    popadalo. A při tom ústa její šeptávala:</p>

                <p>„Ježíši Kriste, pane nebeský, žes toho mi dopřál – žes toho mi dal dočkat! Naše
                    Nána pojede, já za ní, s tátou, slečny domácích, paní Knedlhansová a dóvi kdo
                    ještě!“</p>

                <p>V ústech se jí slévalo, že nestačila polykat. Někdy ji tak zastihl Kulich, když
                    měla oči zaplavené, a buď že nerozuměl, nebo jako by nerozuměl, říkával jí:</p>

                <p>„No, nebreč, mámo! Dyk nám Nanda nezmizí ze světa. Na Račany není dvacet mil –
                    a budeme tu mít víc místa –, leda že bys pak ze stejskání políčila na
                    vránu – –“</p>

                <p>„Že ti huba neopuchne, brepto stará!“ odpovídala matka v dobromyslném rozdurdění.
                    „Já pláču radostí!“</p>

                <p>„To tedy si pobreč, mámo,“ přivoloval Kulich velkomyslně „abys pak neřvala tolik
                    při oddavkách.“</p>

                <p>„A ty se budeš řehtat, kmotře, viď? Tobě by to bylo podobné.“</p>

                <p>Takové drobné a nekrvavé potyčky sváděli staří manželé několikrát za den,
                    a přesto matka Kulichová, „kdyby sama před sebou se nestyděla“, byla by starého
                    co chvíli popadla za krk a zhubičkovala jej. Vždyť nebýti jeho dvanácti stovek,
                    nedopadaly by vdavky Nanynčiny tak bohatě. Bude-li mu do smrti něco vděčně
                    pamatovati, zapamatuje mu tohle. Nikdy by nebyla řekla, jak dovede na dítě
                    vyzískati, jak dovedl zachovati. A teď nejednou si pomyslila, jak mu snad někdy
                    křivdívala. Pavouk je podivný, trampoty s ním bývaly, ale táta je to, táta
                    dobrý! Tam na Hradčanech dva vyparáděné pokojíky – jak se jí o nich nikdy
                    nesnilo – vydávají o tom svědectví.</p>

                <p>Bylo v pátek, den krásný a slunečný, že i v tom brlohu Kulichovic bylo veselo.
                    Slunce šourem svítilo do oken, v nichž Nanynka pěstovala v kořenáčích bazalky,
                    balzamíny, rezedku – samé laciné, vděčné a trpělivé květiny, nad nimiž se
                    rozpínala pýcha Kulichova, stará košatá fuchsie „košilatka“ rudých kalíšků
                    v bělostných zvoncích. Mnoha nájemníkům dal Kulich odnože z tohoto letitého
                    kmínku, ale nikde se tak nevyvedly jako mateřský kříček, ač byly v oknech
                    partají podmínky zdánlivě mnohem příznivější. Nikdo nechápal, že fuchsie
                    Kulichova právě v tom brlohu tak zdárně prospívá.</p>

                <p>Bylo k poledni, Kuliška dávno měla uklizeno a teď se přebírala v nějakém prasklém
                    puncláku na polici v kuchyni. Tam ukrývala své „kosmetiky“ na svatbu, totiž nový
                    kousek pískového mýdla a lahvičku glycerinu. Častěji teď než kdykoli vypírala si
                    ruce, na noc je glycerinem natírala, aby pozbyly drsnosti z věčného toho drhnutí
                    schodů, špláchání ve škopku, z nekonečného zápolení s hadry, přesličkou
                    a rýžovým kartáčem. Byly jak struhadlo, ani do rukavic by jich nedostala – a na
                    svatbu musí v rukavicích a při tabuli nesmí se vytasiti s rukama jak
                    pohrabáče.</p>

                <p>Přede dveřmi kuchyňky se zatemnilo, a vstoupila paní Knedlhansová. Přicházela teď
                    častěji, vždy s nějakým důležitým připomenutím, ale dnes měla věc obzvláště
                    naléhavou.</p>

                <p>„Už jsem tu zas, paní Kulichová, a je svrchovaný čas. Máme pátek – aby do neděle
                    taky pan ženich – –“</p>

                <p>Matka Kulichová vzhlédla překvapena a dychtivá, s čím panička přichází.</p>

                <p>„Račte dále, milostpaní,“ pobízela.</p>

                <p>„Totiž, paní Kulichová,“ hovořila panička, „nemějte mi vůbec za zlé, že se jako
                    pořáde do těch věcí pletu, ale doufám, že s tím budete svolná. Totiž, abych se
                    zkrátka vyjádřila, vy přece nemůžete jako nechat, aby se všichni ti svadebčané
                    sešli poprvé až o veselce.“</p>

                <p>Matka Kulichová vyvalila oči.</p>

                <p>„No áno,“ řekla si panička s uspokojením, „mínila jsem, že na to nepomyslíte. –
                    Sice nás bude polovička z domu, ale ani sám pan ženich všechny nezná, nebo jen
                    tak od oka, ale teď ostatní, povídám? A v tom bývá chyba, když se oučastníci
                    setkají až o svatbách. Všichni bývají do poloučas jak namrzlí, ani jména jeden
                    druhého nepamatuje, a když se pak nakrásně všichni seznámí a spřátelí, bývá
                    právě tak čas, aby šli zas domů. A to je náramná škoda. Pak teprv by si leckdo
                    s leckým rád pohovořil. A proto aby to o veselce nebylo tak studené a zamrklé,
                    soudím já, paní Kulichová, že byste měli všechny ty pány a dámy sezvat na neděli
                    odpoledne, na tuhletu neděli, a mohlo by to být u nás nahoře. Takový dýchánek,
                    víte, paní Kulichová?“</p>

                <p>„Dýchánek?“ opakovala Kulíška. Slyšela to slovo dnes poprvé.</p>

                <p>„Ovšemž, milá paní, dýchánek. Totiž, abych pravdu řekla, za našich mladých let se
                    říkalo jináč. Tenkráde to býval poltrábend, a pravda, bývalo to právě ten večer
                    před veselkou. Hotová rabulace, i na pokličky se při tom třískalo, na měděnce
                    bouchalo, a vůbec to bývala náramná skotačina. V tomhle pádě to arci nemůžeme
                    nechat až na večer před svatbou, protože bychom to sotva zas přivedli do pořádku
                    na druhý den, a bylo by toho mnoho najednou. Snad ani paní z domácích by to ráda
                    neviděla. Ale tedy v neděli odpoledne, o týden napřed, u nás a ve vší
                    solidnosti. Přišel by pan ženich, přivedl by svého mládence, pozvali byste
                    slečny domácích, vy a pan Kulich taky, toť se rozumí, a vůbec všichni, kdo mají
                    být na veselce. Proto, paní Kulichová, aby se to jako všechno navzájem
                    seznámilo – a na veselku pak přijdou už jako staří kamarádi. Mluvila jsem o tom
                    už s panem poručníkem Dundrem, a ten to zouplna schvaluje. A právě řekl, že by
                    to mohl být jako takový dýchánek.“</p>

                <p>„Dýchánek?“ opakovala podruhé Kuliška a honila se v myšlenkách za tím slovem, aby
                    jeho smysl pochopila.</p>

                <p>„Ano, právě. Tak se tomu teď říká. – Doufám, že s tím souhlasíte, a slečna Nany
                    a pan ženich taky. – Pan poručník Dundr přijde k nám zítra a pak bude mít čest
                    a zastaví se taky u vás. Rád by se seznámil s Nanynkou, s panem ženichem. To se
                    podíváte, paní Kulichová, jaký je to aranžér. – Ó, to je člověk! Do Vídně se
                    moh‘ dostat, paní. Kulichová, ale nešel tam. Říkal vždycky, že na světě je jen
                    jedna Praha, a to měl svatou pravdu.“</p>

                <p>Matka Kulichová byla vším tím až popletena. „Není na to pozdě, milostpaní? Máme
                    dnes pátek, jakpak se to sežene?“</p>

                <p>„Hodíme frakem, paní Kulichová, a všecko se pořídí. Ostatně jaképak shánění.
                    Řekne se oučastníkům, kam je dál, pošle se lístek. Bože, milá paní, za půl dne
                    bych já zbubnovala půl Prahy. A tohle je pár lidí. Povídal pan poručník Dundr,
                    že se to vlastně docela i sluší.“</p>

                <p>„A copak, pro Pánaboha,“ rozpakovala se Kulíška, „jakpak s těmi pozvanými – tolik
                    lidí – odpoledne – to chvíli potrvá –“</p>

                <p>„Do večera snad, paní Kulichová.“</p>

                <p>„Tak tedy do večera, Kristáčka, jakpak budou sedět na sucho až do večera,
                    milostpaní?“</p>

                <p>„Na mokro, paní Kulichová,“ odpovídala paní Knedlhansová, „na mokro!“ a smála se
                    upřímně vlastnímu nápadu. „Uvaříme čaj, paní Kulichová, k čaji dáme sušenky
                    a housky se sardelovým máslem – tak se traktýruje taky u dvorních radů
                    a prezidentů. Právě proto se tomu říká dýchánek, že se mnoho nejí a nepije.
                    Nalévá se čaj, ledaco se povídá, mnoho to nestojí a je to nóbl. – Doufám, že
                    souhlasíte, paní Kulichová.“</p>

                <p>„Když milostpaní myslí – –“ řekla Kuliška.</p>

                <p>„Věřte mi, že tak bude dobře.“</p>

                <p>„Jen co Nanynka a pan Novák – –“</p>

                <p>„O to nemám strachu, pan ženich jistě ví, co se požaduje. Zaskočím sem ještě po
                    obědě, až bude Nanynka doma. Přišla jsem dříve k vám jen proto, abych to dala do
                    pohybu. Albi musí všechno připravit. – A tak je ujednáno, paní Kulichová:
                    v neděli odpoledne.“ –</p>

                <p>Paní Knedlhansová odešla.</p>

                <p>„Děj se vůle páně,“ povídala matka Kulichová, když osaměla, a hleděla plna
                    starosti do dvora. „Jen co Nany, Novák – a pak slečny domácích, pro pána
                    Jána!“</p>

                <p>Když se v poledne sešla celá rodina, vyčkala matka opatrně, až bude po jídle,
                    a potom teprve svou novinu vyklopila. Nanynce to celkem proti mysli nebylo,
                    pomýšlela jen, co řekne Jindra.</p>

                <p>„On si přál takovou tichou svatbu,“ povídala „a teď je každou chvíli něco nového
                    a hlučného. Jinak bych i s tím dýchánkem byla srozuměna – ale Jindra,
                    Jindra…“</p>

                <p>„Ale s tím čajem, mámo,“ broukal Kulich, „nebude-li k němu taky dost rumu, tedy
                    mě na to nechytíte. To je jen takové proplachování žaludku.“</p>

                <p>„Je to nóbl, Kulichu, povídala paní Knedlhansová, a musíš se podle toho chovat,“
                    řekla důrazně matka.</p>

                <p>„Začínáte se mnou trochu pozdě, mámo. Ano, kdyby tak pan Dundr přišel k Čejkovům,
                    to bych věděl, jak s ním pojednat.“</p>

                <p>Nanynka seděla zamyšlena nad tím, co ji očekává, a pak, vzdychnuvši zhluboka,
                    řekla:</p>

                <p>„Maminko, to budu ráda, až bude po všem.“</p>

                <p>„Vždyť já taky, holka,“ přisvědčila matka. </p>

                <p>„Ale nejvíc já, lidi,“ zabručel Kulich. „Pomaloučku z toho bude hotové
                    pozdvižení.“</p>

            </div>

            <div type="chapter">
                <head>32. Pan Dundr přišel</head>

                <p>Paní Angelina Knedlhansová opověděla sice návštěvu páně Dundrovu až na sobotu,
                    zatím však se Kulichovým dostalo té cti již v pátek.</p>

                <p>Schylovalo se k večeru, otec Kulich byl už pojedl uleželého domácího sýra
                    s kmínem, jejž mu Kulíška vždy vlastní rukou do zásoby připravovala, a hned
                    potom sklidila matka ze stolu, aby nebylo památky po tě husté mazlavině a její
                    pronikavé vůni. V domácnosti domovníků bylo teď skoro stále uklizeno, neboť
                    každé chvíle mohl přijíti nějaký neočekávaný host. Ostatně za chvíli se vrátí
                    Nanynka a s ní jistě Novák.</p>

                <p>Šestá večerní byla minula, když na dveře kuchyně bylo zaklepáno, a vstoupil cizí
                    pán, hned za ním paní Angelina.</p>

                <p>„Nemějte za zlé, milá paní Kulichová, že ještě tak pozdě na večer. Ale náš vzácný
                    pan poručník mínil, že by zítra mohlo být pozdě, a rozběhl se k nám ještě dnes.
                    A má věru pravdu, ani mi to tak na počátku nepřipadalo. Tu ho vedu. – Prosím,
                    náš drahý přítel pan Dundr, ředitel malostranské expozitury císařské
                    zastavárny – prosím, paní Kulichová, manželka našeho správce domu a matka milé
                    nevěstinky – –“</p>

                <p>Teď panička mrskla pohledem vlevo a tam stál mezi dveřmi Kulich.</p>

                <p>„– a tuhle náš správce domu pan Kulich!“ dokončila paní Angelina obřad
                    seznamovací. – „Hodní lidé, drahý pane poručníku, a šťastní rodiče slečny
                    Nanynky. A Nanynka ještě není doma, smím-li se ptát?“</p>

                <p>Pan Chrysostomus Dundr byl sice jen správcem zastavární filiálky, ale paní
                    Knedlhansová milovala slavnější označování. Lépe jí přiléhal ředitel. Krom toho:
                        <hi>správcem</hi> byl taky Bartoloměj Kulich, a tedy její host musil býti
                    představen jako větší pán.</p>

                <p>Pan „ředitel expozitury“ levicí třímal skvělý cylindr, ukláněl se a podával
                    pravici matce Kulichové.</p>

                <p>Trvalo nějaký mžik, než si Kuliška dokonale otřela zástěrou ruku a než sáhla po
                    pravici hostově, a potom jen že se jí tak dotkla konečky prstů, aby nepotřísnila
                    skvělou žlutou rukavici, v níž vězela malá, ale masitá ruka páně Dundrova.
                    Rukavice vždy ji naplňovaly úctou – a rukavičky páně Dundrovy zdály se jí
                    nejskvělejšími, jaké kdy viděla, neboť byly barvy neobyčejné, slunečnicové.</p>

                <p>„Mám tu čest, mám čest!“ ukláněl se pan Dundr. „A mnohokrát pardon, prosím
                    uctivě, že přicházím tak pozdě, tak pozdě. Ouřad především – pak je to trochu
                    z ruky – a pak jsem přece jen kalkuloval, že je lépe dnes než zítra, aby všechno
                    bylo v pořádku. Ostatně nebudu dlouho zdržovat, jen co tuhle s paní tetinkou
                    nejnaléhavější záležitosti projednáme. Byl jsem požádán, rád posloužím. Vyhověl
                    jsem jinde, jakpak bych nevyhověl tuhle paní tetince, když mi řekla, že by vám
                    bylo poslouženo. Co je v mé možnosti, vždycky rád udělám.“</p>

                <p>Pan Chrysostomus Dundr byl muž prostřední postavy, o půl hlavy menší paní
                    Knedlhansové, trochu otylý, všady zakulacený, ale přitom pružný a pohyblivý jako
                    rtuť. Prořídlá již jeho kštice byla hospodárně rozestřena po hlavě, aby co
                    největší prostor lebky byl zastřen. Tyto vlasy bývaly od přírody černé. Byly
                    i teď ještě černé, ale znalec byl by uhodl, že tu přírodě již napomáháno uměle.
                    Masitá tvář s živýma hnědýma očima byla prosta vrásek. Pod úměrným, zcela
                    sousedským nosem blyštily se jak uhel černé, jistě taky barvené kníry, a pod
                    spodním rtem tkvěla „muška“ stejné barvy. Pan Dundr doháněl přírodu a činil tak
                    se zdárným úspěchem. – Vězel v černém svátečním oděvu, na vestě visel mohutný
                    zlatý řetízek, z výkroje vesty svítila bělostná, jak prkno vyžehlená náprsenka
                    košile. Věk páně Dundrův bylo dosti nesnadno odhadnouti. Vypadal jako zdravý,
                    zachovalý čtyřicátník, ale nemohlo býti pochyby, že má čtyřicítku za sebou a že
                    jest asi nedalek padesátky. Takové nestárnoucí zjevy najdou se někdy mezi
                    „zábavními výbory“ z povolání, a pan Dundr činil dojem zábavního výbora nějakého
                    předního reprezentačního spolku pražského, dojem člověka v nejlepším rozvoji
                    horlivého působení. – Sluší však i poznamenati, že pan Dundr přes všechnu
                    pohyblivost vypadal jako člověk usedlý a vědomý si všech konců svého počínání.
                    Nejlépe snad jej označila paní Knedlhansová, která nejednou, když o něm
                    hovořila, vyjádřila se: „Je to človíček adret, ale pán od inštynkce (chtěla říci
                    distinkce) a muž rozšafný a žádné famfárum. Bože, ten neměl zůstat
                    svobodný!“</p>

                <p>Neboť pan Dundr náležel ku přespočetným, byl starý mládenec z přesvědčení.</p>

                <p>Matka Kulichová, plná rozpaků z toho, že pán postává v kuchyni, pobízela jej
                    ostýchavě dále. V kuchyni pořád ještě čpěl mazlavý sýr od večeře, kdežto ve
                    světnici byla okna otevřena, takže vůně domácího jejího výrobku byla již
                    vypáchla do dvora.</p>

                <p>„Na chvilku, na chvilku, když dovolíte,“ řekl pan Dundr, „nebudeme dočista dlouho
                    zdržovati. Vlastně myslím, že paní tetinka všechno již projednala, a já jen se
                    osmělil, abych potom tak rázem jako z nebe nespadl.“</p>

                <p>Dotknuv se prsty pravice cylindru, lehce naň zabubnoval a kráčel do světnice.
                    Otec Kulich couvl honem na dva kroky stranou. Hned potom odtáhl stůl od pohovky
                    a pobízel na ni hosta:</p>

                <p>„Jen račte, vašnosto pane řediteli.“</p>

                <p>„Abych spaní nevynesl!“ usmál se zdvořile pan Dundr. Pohybem velmi obratným
                    a nenápadným, neurážejícím, rozhrnul šosy kabátu a sedl na pohovku. Paní
                    Knedlhansová usedla skromně na židli po kratší straně stolu přes pobízení
                    Kulichovo, aby ráčila vedle pana ředitele. Dnes tu byl nejvzácnější osobou pan
                    poručník a má zůstati na pohovce sám – jen celá pohovka jest pro něj důstojným
                    křeslem.</p>

                <p>Pan Dundr mávl pobízivě k tatíku Kulichovi, kterýž tedy usedl proti paní
                    Knedlhansové, ale Kuliška zdrženlivě a ze všech nejskromněji postála skoro
                    u samých dveří, ukrývajíc červené ruce pod zástěru.</p>

                <p>Pan Dundr započal bez okolků:</p>

                <p>„Tedy, co se neděle týče, byli bysme, jak se říká, sjednoceni, vážení páni
                    rodiče. Zaranžujeme na všeobecné seznámení dýchánek, aby se jako společnost
                    poněkud opoutala. Projektoval bych tak schůzku na čtyry hodiny odpoledne –
                    rozejít se může panstvo, kdy bude chtít. Koflíček čaje, nějaké zázvorky k tomu –
                    no, ať později pro pány snad sklenička piva a sousto šunčičky, řekněme – –“</p>

                <p>„Se skleničkou piva bych souhlasil,“ vmetl rychle Kulich v rozvíjený program páně
                    Dundrův, „a radš větší než menší. Pivo z odlivek ani nechutná. To jsou takové
                    titěry pro výletníky, kde se roznáší flaškové.“</p>

                <p>„Zouplna po libosti, pane Kulichu,“ přisvědčil pan Dundr. „Starším pánům třeba do
                    holby. Ale pro mladé pány skleničky, je to elegantnější. No, a zábava sama sebou
                    se rozproudí. Slečinkám něco k smíchu, paničkám něco moudrého, a mladí pánové
                    budou mít řeči dost. Trochu se pohraje, třeba na fanty, trochu se zazpívá – můj,
                    bože, vždyť to bude před svatbou. A vlastně to je všecko. Co dál – uvidí
                    se.“</p>

                <p>Pan Dundr tleskl do rukou, jako by činil tečku, a sáhl po cylindru, jejž byl
                    podle sebe na pohovku položil, jako by se chtěl zdvihnouti a tím poradu
                    skončili.</p>

                <p>„Škoda, škoda, že slečna Andulka není doma,“ pronesla paní Knedlhansová, nerada,
                    že již má odejít. „To by pana poručníka bylo tuze těšilo. Seznámili by se
                    a v neděli už bychom byli všichni jedna ruka.“</p>

                <p>„Jaká pomoc,“ řekl pan Dundr. „Taky lituju, taky – ale vždyť se v neděli
                    uvidíme.“</p>

                <p>A popozdvihl se z pohovky. Snad ještě někam spěchal, a nejspíš do svého
                    malostranského hostince, do večerní společnosti u Tomáše nebo ve starém
                    Renthauze.</p>

                <p>„Někde ona těká, žába zatrápená,“ řekl Kulich, „a to se ví, nejspíš s ženichem.
                    Nemůže se toho ta mládež nabažit. Ale povídám, taky je to za čas přejde.“</p>

                <p>Jen Kulich dořekl, dveře kuchyně skříply, ozval se dívčí hlas, a Kuliška zvolala
                    s ulehčením:</p>

                <p>„No, tady jsou oba, právě v čas! – Pojďte, děti, pojďte, máme vzácné hosty.“</p>

                <p>Do světnice vstoupila Nanynka, náhle ztichlá, za ní přicházel Novák.</p>

                <p>Pan Dundr se vzchopil, propletl se mezi pohovkou a stolem, mezi stolem a tatíkem
                    Kulichem, a spěchal, aby párek pozdravil. Paní Knedlhansová zazářila, že se
                    posezení protáhne. Za svět ráda měla takovéto chvíle, které jí přinášely otavu,
                    rozjaření a zásobu látky na večerní úvahy a rozklady. Žila z takových rodinných
                    výjevů a vítala každé rozmnožení svého repertoáru. Byl to omastek jejího
                    vdovského života.</p>

                <p>„Prosím, Dundr – Dundr, poručník tuhlen Albínky paní tetinky Knedlhansové“
                    podával pan ředitel ruku Nanynce a Novákovi. „Těší mě, tuze mě těší, že mám
                    čest…“</p>

                <p>Bystře se podíval na ženicha a se zalíbením vrátil se pohledem k Nanynce.</p>

                <p>Novákovi bylo nevolno. Těšil se, že najde domácnost Nanynčinu tichou jako vždy,
                    a pojednou takové obležení! Stranou hleděl po panu Dundrovi skoro nedůvěřivě. Co
                    se poslední dobou kolem něho kupilo, naplňovalo ho nelibostí. Vždy počítal, jak
                    si Nanynku z tohoto závětří zcela bez hluku odvede, a teď se jeho sňatek stával
                    tak veřejným, skoro věcí celého domu. A nebylo z toho vyváznutí.</p>

                <p>Pan Dundr již tolik nespěchal, a když jej Kulich pobídl, aby zas usedl, ochotně
                    poslechl. Příchodem snoubenců byl nějak osvěžen, ale způsobil to hlavně zjev
                    Nanynčin. Dívka velmi se mu zalíbila. Páni v Renthauze nebo u Tomáše dočkají
                    se.</p>

                <p>Pružně dosedl, postavil zas cylindr podle sebe a zcela nenuceně hovořil:</p>

                <p>„Právě jsme s pány rodiči projednali, jak to v neděli vyvedeme. Máme to jak na
                    drátku a hezké to bude.“</p>

                <p>A zopakoval svůj program, jak jej byl dříve přednesl. Ale již nebyl tak příliš
                    stručný. Přidával, vplétal nové podrobnosti, jistě jen proto, aby nemusil brzy
                    odejíti.</p>

                <p>Nanynka sledovala jeho výklad se zdvořilou pozorností, Novák lhostejně. Blaženě
                    však se tvářila paní Knedlhansová. Ráda poslouchala pana poručníka, který byl
                    nejlepší kus jejího příbuzenského inventáře, ráda se jím pochlubila.</p>

                <p>„No, a to je všechno a bude to velmi hezké,“ uzavíral pan Dundr svůj referát.
                    „Ale prosím, kdyby si panstvo ještě něco krom toho přálo, račte jen všechno
                    říci. Mám plnou hlavu ouřadu – snadno by se na něco zapomnělo.“</p>

                <p>Nikdo se neozýval a paní Knedlhansová tonula v úzkostech, že tedy je předmět
                    vyčerpán a že musí přec jen už odtud. Ale tu pan poručník hovořil dále:</p>

                <p>„Tedy pan ženich je učitelem – to je tuze krásný, důležitý ouřad. A výborně, že
                    se pan učitel žení. Všichni učitelové by měli být ženatí, a profesoři taky. Na
                    to by měl být zákon. Všichni by měli mít rodinu. Protože jsou pořád nad mládeží.
                    Kdo se tak světem potácí na licho, srazí se nakonec jako včerejší mléko a je
                    nevrlý jak stará sůva. Já jich užil, těch pátých kol u vozu. Člověk se má
                    oženit! Zvláště, když dostane takovouhle paničku.“</p>

                <p>Podíval se zálibně na Nanynku, která se prudce zapýřila a sklopila pod naléhavým
                    pohledem zraky.</p>

                <p>Novákovu tvář přelétl mráček nevole, jako by mu pan Dundr tím pohledem Andulky
                    ujídal.</p>

                <p>„Ráčíte býti také ženat?“ otázal se nápadně ostře.</p>

                <p>„Nebylo mi toho dopřáno!“ zasmál se mírně pan Dundr. „Zůstal jsem taky na
                    licho.“</p>

                <p>„A pročpak vašnosta pan ředitel – –?“ připletl se Kulich.</p>

                <p>Pan Dundr se podíval na Kulicha, na Nováka, na dámy, a pronesl jadrně:</p>

                <p>„Inu, velectění, přišel jsem nakonec k tomu, že to není pro každého, nebo snad
                    abych se vyjádřil ještě líp, že k tomu každý není. A nakonec řekne si člověk:
                    selbstfressen macht fett (samožírem člověk tloustne), he, he, he!“</p>

                <p>Pan Dundr se tence zasmál.</p>

                <p>V Novákovi po těch slovech zesiloval se odpor k panu Dundrovi. „Vypasenče
                    sprostý,“ pomyslil si, „zasloužil bys ránu do hlavy!“</p>

                <p>A tenhle člověk má být aranžérem jeho svatby! Tenhle člověk pořádá jemu a Nanynce
                    nedělní dýchánek!</p>

                <p>Novák se odhodlával, že to rázem všechno přetrhne. Až ten mluvka odejde, prohlásí
                    určitě, že se nedělního dýchánku nezúčastní a že nesvolí, aby se ho účastnila
                    Nanynka. Časně odpůldne odjedou spolu někam na výlet, nebo jen po Praze,
                    kamkoli – a pan Dundr s paní Angelinou ať si dělají, co chtějí. Do čeho to
                    zapadl!</p>

                <p>Po rozhořčujícím vyjádření páně Dundrově umiňoval si, že již slova nepromluví.
                    Ale nedalo mu. Když všichni mlčeli – Kulich i Kuliška vůbec ani nechápali význam
                    slov páně ředitelových, a paní Knedlhansová se ve svém panu poručníku jen
                    zhlížela – vyhrkl Novák pojednou:</p>

                <p>„Ale račte dovoliti, pane, to je stanovisko trochu sobecké, ano velmi sobecké!
                    Toto ‚selbst–fressen‘ je téměř cynické…“</p>

                <p>Nanynka jediná vycítila z jeho hlasu, jak je Novák podrážděn, a skoro byla pojata
                    úzkostí z nějaké srážky obou mužů.</p>

                <p>Vycítil i pan Dundr něco nevlídného ze slov Novákových? Uměl snad čísti v tváři,
                    uhádal z výrazu duševní rozpoložení? Nepohnul ani brvou, jenom se usmál, pokývl
                    hlavou a bez rozpaků hovořil:</p>

                <p>„Snad má pan učitel pravdu, snad ji taky nemá. Zůstal jsem jako kůl v plotě,
                    poněvadž jsem naštěstí – nebo na neštěstí? – mnoho přehlédl a přeslechl. A pak
                    vždycky jsem si myslíval: stakra, Chrysostome, kdyby tebe tohle nebo něco
                    takového potrefilo, copak bys dělal? – O jé, pane učiteli, já bych byl býval do
                    ženění jako čert, když jsem byl zelený mladík. Dočkat jsem se toho nemohl. Ale
                    pokavad jsem byl praktikantem, dívali se na mě přes rameno, nebo mi dokonce
                    ukazovali dveře – no ani to těm tatíkům a matkám nemůže mít člověk za zlé, vždyť
                    jsem byl takořka hoch. – Ale jen jsem pak dostal definitivu, začalo to. Ledakdes
                    na mne líkli. A byla to jedna taková hezká holčička, na pohled z rodiny náramně
                    spořádané – blázen jsem do ní byl. Že za ní chodí nebo přede mnou chodil někdo
                    jiný, nevěděl jsem. To všechno mi pověděli až po funuse. Matka ke mně byla jako
                    med, zvali mě, trachtili, a bezmála byla ruka v rukávě. To jsem byl tehdáž
                    v hlavním ouřadě na Novém Městě. Pak se stalo, že na Malé Straně onemocněl
                        kasír<ref>[77]</ref>, dali mě tam asi na čtyři neděle na subštytuci. Ani
                    nevím proč, ale nikomu jsem se o tom nezmínil. A jednou v pondělí, zrovna po
                    takové trachtaci, zaslechnu od okénka cenitelova<ref>[78]</ref> na druhé straně
                    stolu známý hlas. Podívám se po očku – a pro Krista pána, ona to milostpaní,
                    matka mé oblíbenky a skoro již nevěsty. Podávala mu tam fanty: stříbrné
                    kafežičky, mužovy hodinky, řetízek a ještě jiné preciosy. Já honem k nosu šátek,
                    odlezu ze svého místa skoro po čtyřech a šeptám praktikantovi, který se tam
                    zaučoval: Kolego, až bude oceněno a panička přijde ke kase pro peníze, vyplaťte
                    to za mne, pro Boha vás prosím, mně se spustila z nosu krev! – A vykradl jsem se
                    ven z ouřadovny. – Venku jsem dostal zrovna zimnici ze všeho. A když bylo
                    povětří čisté a já se vrátil, řku k ceniteli: Pro Boha vás prosím, pane
                    Šmakendo, ukažte mně, co všecko ta panička zastavovala! – Ukázal mi, všechno
                    jsem poznal. A povídám: Krynda pána, ona chodí do amtu<ref>[79]</ref>? – A to je
                    stará známá, povídá cenitel. V pondělí zastavuje, v sobotu vyplácí, tuhlenty
                    preciosy. Ale nanosila taky dost jiného, a ledacos už propadlo. A copak? Vy ji
                    znáte? – Jenom tak povrchně, povídám já. – Bylo to na mě hrozné dopuštění. Do
                    takové rodiny se mám vženit. A všechno u nich vypadalo tak hezky na pohled. –
                    Toť se ví, že jsem se probudil, docházel jsem už jen málokdy a jako by mě tam za
                    vlasy tahal, až jsem to zakončil písemně, že se ještě ženit nemohu.“</p>

                <p>„To byla smutná komedie,“ vmetl Kulich.</p>

                <p>„To nebylo nejhorší,“ řekl pan Dundr. „Nejhorší teprv přišlo. Za nějaký týden
                    ubohou slečinku vytáhli z Vltavy a rovnou cestou odvezli do patologie.“</p>

                <p>Pan Dundr pronesl to s vážnou tváří a zarazil se, pohlédl na Nanynku.</p>

                <p>„No, slečna nevěsta má před svatbou, už se to před ní smí říci. Milou moji
                    Kristynku doktoři pitvali, a chudáček byla s outěžkem. – Ale prosím,“ podotkl
                    pan Dundr důrazně, aby vyvaroval všemu nedorozumění, „ne se mnou, nýbrž s mým
                    předchůdcem, který se pak uhnul, darebák. Však taky špatně skončil. – A tak bylo
                    na mě políčeno. Pak teprv mi známí všechno řekli. Chodil jsem jako blázen,
                    myslil jsem, že se taky utopím, ale já uměl plavat. Hrozně mě týralo svědomí, že
                    jsem toho byl původem. Ale nevinným.“</p>

                <p>Nanynka naslouchala na smrt bledá, jak ji příběh dojal. Paní Knedlhansová měla
                    tvář jako z kamene. Kuliška se pokřižovala, Kulich přestal kouřit. Novák hleděl
                    přímo na pana Dundra. Jeho odpor k němu ponenáhlu slábl. – Minulo jistě čtvrt
                    století od zakončení toho nešťastného románu, ale vyprávění páně Dundrovo
                    účinkovalo na všechny posluchače tak silně, jako by se to bylo událo
                    nedávno.</p>

                <p>Pan Dundr již se neusmíval, když pokračoval:</p>

                <p>„Můžete si pomyslit, jak mi ta historie na dlouho zahnala chuť k ženění. Já,
                    který jsem tak toužil po ženušce, po domácnosti, po rodině – nebo já měl náramně
                    děti rád – sklouzl jsem tak hned napoprvé, a za nic jsem nemohl. Za nic
                    nemohl! – Zatím se oženil starší bratr. Šel do toho zvesela, jak do tance –
                    a měl pak ženu němou!“</p>

                <p>„Stakralente!“ broukl Kulich. „A to dřív nevěděl?“</p>

                <p>„Ona nebyla němá, ale nemluvila. Každé slovo aby z ní byl páčil. Bůh ví, co to na
                    ni přišlo. Sedávala jako Bílá paní, pořád se dívala do zdi, jako by chtěla na
                    míle prohlédnout, chodila, jako by hledala včerejší den, když na ni kdo
                    promluvil, vytrhla se jako ze spaní; ale nemluvila. Bylo tam jak v klášteře.
                    Nikdo si s ní nevěděl rady. Bylo mi líto bratra, jak se trápí, a zas mi ze všeho
                    bylo úzko, až jsem tam přestal chodit.“</p>

                <p>„A jaká byla za svobodna?“</p>

                <p>„No nebyla tuze hovorná, ale to si bratr myslel, že je tak ostýchavá. – Patnáct
                    let s ní byl, užíral se, pak umřel, za pět roků taky paní švakrová. – Můžete si
                    pomyslit, že takovýhle příklad mi nedodával kuráže. Po své zkušenosti a po
                    bratrově ráji jsem se na všechny křehotinky díval jinak, zkoumal jsem taky
                    vždycky revers všeho. Ženili se kolegové z ouřadu, ženili se kamarádi, ale všady
                    něco skřípalo. Tak jsem si na konec řekl: Chrysostome, vem‘ oči do hrsti, nehleď
                    jenom na vnadidlo, ale dej si pozor taky na železa pod ním – léta uběhla a já
                    zůstal jako kůl v plotě. Za mnoho to nestojí, ale aspoň se trápím sám. Za tu
                    dobu šestkrát jsem byl poručníkem, jako bych na to měl koncesi od
                    místodržitelství. Kdekterý kolega v ouřadě zemřel, panička rovnou šla k soudu
                    a jmenovala mě poručníkem, ani se neptala. – Co se týká tuhle paní tetinky, to
                    bylo arci z přízně. – Ale pak jsem teprv nahlíd‘ v rodiny. Byli někde haranti,
                    aby jim byl za poručníka profous<ref>[80]</ref> od regimentu, ale mohu říct,
                    všechno dobře dopadlo. Devíti holkám jsem poručníkoval, všechny se vdaly, zbývá
                    jen tuhle Albínka tetinčina – a dá Pánbůh, taky se vdá.“</p>

                <p>„Tedy jste přece nežil život lichý,“ poznamenala skromně Nanynka.</p>

                <p>„No ne,“ usmál se zas pan Dundr, „to ne. Právě že jsem byl sám, leckde jsem mohl
                    pomoci. Ale mám toho zrovna dost a nevezmu na sebe už nic. Teď už ten koneček
                    života obětuju jen sobě. Nezbývá mi nic jiného.“</p>

                <p>„Koneček života!“ zvolala paní Knedlhansová, ze srdce ráda, že posléze taky může
                    promluviti, neboť za hovoru páně Dundrova se na ni ukládala tíseň. „Koneček
                    života! Pan poručník se nám ještě může oženit! Takový zachovalý pán,
                    v nejlepších letech!“</p>

                <p>„No, no,“ usmál se pan Dudr, „ničeho se člověk nesmí odříkat, ale když na sobě
                    nosí přes půlpáta křížku, právě aby si dal dobrý pozor. Taky jsem viděl, jak se
                    mnozí ženili až na večer, ale nejeden z nich vyved’ náramnou oslovinu.
                    S padesátkou, s šedesátkou na zádech je těžko dělat mladého manžela. Ano, tuhle
                    pan učitel je na začátku kariéry, a slečna Nanet je dívka k pomilování. Ti
                    nebudou mít zakletý život jako můj bratr. – Ale teď prosím za odpuštění –
                    napovídal jsem toho, ani jsem sám nechtěl, ale pan ženich se na mě trochu
                    rozhorlil, jak se mi zdá…“</p>

                <p>„Co vás napadá, pane poručníku, pan učitel je mírný jak beránek, a rozšafný!“</p>

                <p>Novákovi náhle bylo nějak horko a skoro byl povděčen, že dřív než mohl
                    promluviti, ujala se ho paní Knedlhansová.</p>

                <p>Pan Dundr se zdvihl, panička taky, poroučeli se, a Novák teď docela upřímně
                    stiskl ruku páně ředitelovu.</p>

                <p>„Možná, že ještě zítra k paní tetince zaskočím,“ sliboval pan Dundr.</p>

                <p>„A to by mě tuze těšilo,“ radovala se panička, která sic loučila se hlučně
                    s Kuliškou a Nanynkou, ale slyšela přece na všechny strany.</p>

                <p>Kulich se chopil nedělního klobouku a vyprovázel pana Dundra na dvůr, průjezdem
                    až z domu a kus cesty ulicí.</p>

                <p>„Můžete mít radost, pane Kulichu,“ lahodil mu pan Dundr. „Nějaký spořádaný
                    člověk, ten pan učitel.“</p>

                <p>„Je, zaplať Pánbůh,“ přikývl Kulich. „Holka bude mít dobře ustláno. Taky jsem
                    ničemu nebránil, hned jak jsem ho zmerčil. Závidět budou lidi dost. Příkladně
                    dyž člověk pováží, že ani dcera domácích se nemůže dostat pod čepec.“</p>

                <p>„Kterých domácích?“ otázal se pan Dundr. Kulich se rozhlédl na všechny, strany
                    a ztlumil hlas:</p>

                <p>„Našich domácích. Aspoň jak počítám z toho, co jsem od pana domácího slyšel, mezi
                    námi řečíno.“ Kulich již jen šeptal: „Pět stojek by položil, kdyby byl na mém
                    místě a dceru vyvdával, povídal mi. A já mu věřím. Slečinka je plnoletá – starší
                    ze dvou. Panečku, dost se tak ohlížím – bylo by ono hezké těch pět stojek aspoň
                    tak do ély, na polovic, jak říkáme.“</p>

                <p>Otec Kulich byl obezřelý člověk. Počítal i s tím, kdyby někdo byl nápomocen, aby
                    jemu kynula aspoň polovička slíbené odměny. Není však jisto, zda v tu chvíli
                    snad již pomýšlel na účastenství páně Dundrovo.</p>

                <p>„Na mou věru, ani se nepamatuju,“ řekl pan Dundr. „Holka hezká, vzhledná?“</p>

                <p>„Panna nóbl,“ pochválil Kulich. „Sice trochu zvysoka, ale kdo si ji dovede
                    opoutat – –“</p>

                <p>„A žádnou známost?“</p>

                <p>„I bylo něco, ale nehrálo to nějak.“</p>

                <p>Byli na rohu ulice.</p>

                <p>„Vždyť my k domácím taky musíme,“ řekl náhle pan Dundr. „Povídala paní tetinka,
                    že slečny půjdou na svatbu.“</p>

                <p>„Půjdou – velká čest pro nás,“ potvrdil Kulich.</p>

                <p>„Tedy v neděli se uvidíme,“ a pan Dundr podával Kulichovi ruku.</p>

                <p>„Ponížený služebník, vašnosto pane řediteli.“</p>

                <p>Plavnou, pružnou chůzí snášel se pan Dundr níže, Kulich za ním chvíli
                    pohlížel.</p>

                <p>„Pět stojek,“ povídal si. „A kdyby jen polovička – –“</p>

                <p>Ale teď již skoro bylo jisto, že počítá, aby zasáhl pan Dundr.</p>

                <p>Pan Dundr zmizel v dáli, Kulich rozvážně se vracel k domovu.</p>

            </div>

            <div type="chapter">
                <head>33. Pan Dundr na chvilku sám</head>

                <p>Pan Dundr snášel se níže ke středu Prahy, z počátku kroky pružnými, jako by šel
                    do taneční zábavy, a při tom lehounce a ševelivě si pohvizdoval. Ale když
                    docházel na konec Ječné ulice, měnily se pevné jeho kroky ponenáhlu v kolébání,
                    šeptavý hvizdot utichl. Ze sadu na náměstí Karlově, jehož stromoví a křoví bylo
                    oděno mladičkou a průsvitnou jarní zelení, ozvala se melodie kosí zvučná
                    a vyzývavá, a přesto tesklivě dojímavá. Tyto ptačí zvuky vyvolaly v panu
                    Dundrovi k určitému vyjádření, co snad mu již dříve na mysli tanulo.</p>

                <p>„Šestoperák pěnkava!“ zahovořil k sobě, aniž při tom rty pohyboval. „Povídám,
                    šestoperák pěnkava, ten pan učitel Novák! Dobře si to vybral. – Rodina sic není
                    prima, táta je staré motovidlo – jináč se mi zdá chlap mazaná –, máma je dobrá
                    bába, ale bába, jaképak ranty, je to bez urážky, v nejlepších rodinách jsou
                    takové báby jako hniličky a víc inteligence taky nemají. Ale zato slečna Nanynka
                    je holka jako lusk. Čert ví, jak z takových starých pařezů vyžene takové hezké,
                    voňavé poupě. No byli taky jednou mladí, toť se ví. Ale kde se bere tolik
                    líbezné šťávy z takové mizerie! Ani nevypadá, jako by se v tom byla narodila,
                    spíš jako podvržené dítě z panského domu – ale to bývá jen v povídkách. Tuhle to
                    je přirozená krev. – A taškář Novák to vyčenichal jak starý čmelák medový
                    kalíšek. Hodný hoch je to, jen co pravda. Hodný hoch, nekouká na tátu, na mámu,
                    odvádí si holku. Hezkou ženu bude mít, a hodnou. Ta ví dobře, kam jde. Je
                    z chudého pytle, ale slušela by docela dobře k šestifotelové garnituře. Nevím,
                    po kom z rodičů má inteligenci, ale ta holka <hi>myslí</hi>. A to si může kantor
                    gratulovati. Můj Bože, co mně rukama proběhlo ženských, které měly tolik mozku
                    jako došek na střeše! S takovými ženskými by se člověk uzoufal. Každá jen se
                    vdát proto, aby se vdala, a potom jen do peřin. A potom se rozprostraní jako
                    překynulé těsto, nebo uschne jako had na trní. A pak se s nimi trap!“</p>

                <p>Pan Dundr švihl španělkou a kráčel sadem napříč k ulici Spálené.</p>

                <p>„Tuze přátelsky na mě nehleděl pan kantor,“ hovořily jeho myšlenky dále, „a teď
                    teprve kapíruju, že mě tam paní teta nasadila, snad o tom ani nevěděl. Teď teprv
                    tomu rozumím. Ale to ona má v krvi, zatrápená Kačena splašená! Ta se měla
                    narodit s erbem na zádech. Jen ceremonie a ceremonie, to byla odjakživa její
                    slabá stránka. Vlastně silná. – Vždyť jsem nechtěl nic jiného než vyhovět. Ale
                    myslím, že jsem ho usadil. A myslím, že se spolu dorozumíme. Mládenče milý, kde
                    jsi teď ty, tam už jsme dávno byli, ale zmehlo<ref>[81]</ref> nám. A kdyby se ti
                    bylo nalilo takové hořkosti jako mně, taky by se ti nejčistší voda zakalila.
                    Vždyť to odnáším celým životem. Budeš mít svou drahou Nánu a nikdy nepochopíš,
                    co znamenají moje večery a noci, co mi znamená všechen ten pitomý život. Tak
                    jest, kamaráde! Pan Dundr sem, pan Dundr tam, ale jednou z rána v zimě nebo na
                    podzim přijde moje hausmistrová se snídaní a nedoklepá se na mě, sanice se jí
                    leknutím rozdrkotají, vatýrka<ref>[82]</ref> se na ní roztřese, baba postaví
                    šálek s kávou na okno u schodů a poletí pro policajta a zámečníka, přijde
                    komise, vypáčí mi dveře, a tam najdou pana Dundra na posteli se zkřivenou
                    hubou – v noci ho trefil šlak – toť se ví, seděl do dvou v Renthauze nebo
                    u Šnelů – a kdepak měl sedět, sakramenti? Snad ne v té poustevně doma? – Fuj
                    tajfl!“</p>

                <p>Pan Dundr naposledy prudce vybafl a zahodil oharek daleko do ulice.</p>

                <p>„To jsou pitomé myšlenky, Chrysostome,“ povídal si. „To je pěkná předehra
                    k dýchánku!“</p>

                <p>Byl na konci Spálené, a dnes nezahnul do třídy Ferdinandovy, ale „přerazil“
                    Perštýnem do třídy Husovy, potom do Karlovy a rovně na most.</p>

                <p>Octnuv se v ulici Mostecké, stanul na rohu Josefské. Chvilku váhal. Cosi jej
                    vtahovalo dále do ulice – pouhých dvě, tři sta kroků, a byl by u Tomáše. A zase
                    jako by mu něco další pochod zamezovalo. Pan Dundr náhle se rozhodl a pokračoval
                    Mosteckou, zamýšleje dáti se Karmelitskou a pak vzhůru přes Tržiště v povědomý
                    kout, kudy se vcházelo do Renthauzu. Ale stanul zas i na samém počátku uzoučkého
                    chobotu Karmelitské, uvažoval. Vábilo jej a zároveň odpuzovalo. Sám nerozuměl,
                    jaká to podivná jej obestřela nálada. Onde společnost známých, tuto společnost,
                    a přece ho popadla nechuť ke všemu. V duchu již slyšel výkřiky kamarádů, jimiž
                    bude vítán k pitce, hlahol, na který se jindy tolik těšíval a který mu dnes již
                    jen v myšlence byl protivný.</p>

                <p>Pan Dundr utrhl se i z Karmelitské a kráčel teď rozhodně a pevně přes náměstí
                    kolem hlavního velitelství a stupal Ostruhovou ulicí vzhůru, směřuje do Hluboké
                    cesty. Spěchal, snad aby nepropadl dalšímu pokušení, a stanul před hnědým domem
                    proti zahradě Strahovské, na němž bylo zobrazeno Slunce a Luna a který krom toho
                    byl ozdoben Mariánskou soškou. Tu bydlil.</p>

                <p>Stanul před vraty všecek udýchán a stoupáním rozpálen, jako by ještě uvažoval.
                    Náhle vrazil do vrat, protápal se povědomou temnou chodbou ke dveřím, jež by
                    člověk nepovědomý dlouho byl hledal, otevřel je a zvolal do tmavého nitra:</p>

                <p>„Matko Šafránko, přineste mi dvě holby piva.“</p>

                <p>„Snad ne, milostpane?“ podivil se jakýsi hlas v temném prostoru. Neboť pan Dundr
                    sedával doma, jen když churavěl, a to nebývalo zhusta. Pan Dundr býval zdráv
                    jako řípa.</p>

                <p>„A koupíte mi tam nějakou pěknou kost ze šunky, třeba za čtyrycet. A patku bílého
                    k tomu.“ Po těchto rozkazech stoupal do patra.</p>

                <p>Ve druhém poschodí byl jeho příbytek, neveliký pokoj s alkovnou<ref>[83]</ref>,
                    oddělený od jiného většího bytu prkennou přepážkou na dveřích. Pan Dundr byl
                    samostatným nájemníkem. Nechtěl procházeti cizími předsíněmi, kuchyněmi, nechtěl
                    polykati vůně cizích domácností. Mělo to své výhody, ale mělo to i vady.
                    Pociťoval je pan Dundr, když naň sedla melancholie, jako právě dnes, a v takové
                    chvíle připadala mu písnička o hrušce v širém poli.</p>

                <p>Pokoj, do něhož pan Dundr vkročil, byl naplněn mrtvým vzduchem, jako většina
                    podobných příbytků, z nichž nájemník ráno odchází a teprve navečer se vrací.
                    Otevřená špehýrka nestačila na dokonalé provětrání. Vracel-li se v noci,
                    z veselé společnosti, po požitku několika holeb řízného piva, nepocítil toho.
                    Ale dnes na něj dusno padalo. Rychle otevřel obě okna a rozžehl petrolejku,
                    ježto soumrak dávno byl zhoustl.</p>

                <p>Za chvíli přihnala se matka Šafránka s kostí, chlebem a pivem, pan Dundr
                    povečeřel. Ale nechutnalo mu jíst ani pít, jako nechutnává o samotě skoro
                    nikomu, kdo je zvyklý sedati co den v hlučné společnosti. Vše, co dnes konal,
                    bylo mimo jeho obyčej. Ani nepamatoval, kdy v tuto hodinu seděl doma, vzdálen
                    všeho, co mu bylo světem a životem, nezbytným jako vzduch k dýchání, jako voda
                    rybě. Snad uplynula léta od posledního takového večera. Celý tento příbytek,
                    dosti blahobytně a s mírnou nádherou vypravený, se záclonami na oknách,
                    s koberci na podlaze, s obrazy a podobiznami, s měkkými křesly, s dvojími
                    hodinami, soškami na skříních, s všelikými památkami z plesů a výletů, s dárky
                    od přátel – vše to nebylo panu Dundrovi bytem, jako spíše pouhou noclehárnou.
                    Vše bylo jeho majetkem, shromážděným za léta, ale vše zdálo se dýchati životem
                    z minula – a ještě lépe řkouc, spalo sen o minulosti, a pan Dundr střehl se, aby
                    neprobudil ze sna, co tu dřímalo. Život přítomna, dneška a zítřka, byl pro pana
                    Dundra jinde. Tam, kde hlaholil veselý hovor přátel a stolovníků jemu
                    podobných.</p>

                <p>Pojed odsouvl talíř a zahleděl se do prázdna. Když tak sdílně vyprávěl svou
                    historii z mládí u Kulichů, ani nepotušil, co v sobě vyvolává. Vyprávěje učinil
                    tak skoro z donucení, pod přísným, bezmála opovržlivým pohledem Novákovým. Té
                    chvíle pociťoval, že je třeba, aby se mu nějak ospravedlnil. Teď se hněval sám
                    na sebe, že se dal svésti a byl tak sdílný. Vyvolal jisté duchy, a ti jej nyní
                    obletovali.</p>

                <p>Taky nyní, jako pod vlivem čísi vůle cizí, vzchopil se z pohovky a sáhl po
                    dlouhém pouzdře na etažerku<ref>[84]</ref> vedle knih, z něhož vyňal flétnu.
                    Pokusil se zapískati na ni jakousi starou melodii, ale jeho rty byly okoralé,
                    tvrdé, nedobyl z nástroje čistého tónu. Vložil flétnu v pouzdro a vstoupil do
                    alkovny. Tam nad postelí visela kytara.</p>

                <p>Pan Dundr ji sňal, ofoukl zaprášený hmatník, obemkl krk, zabral v struny. Nástroj
                    byl rozladěn. Pan Dundr ladil chvíli, a když konečně udeřil čistý akord,
                    rozezpíval se tiše, aby neslyšel nikdo jiný:</p>

                <l>Můj džbánek, má dýmka, mé děvče, můj zpěv</l>
                <l> jsou blaha mého života na světě zjev.</l>
                <l> Když džbánek a dýmku a děvčátko mám,</l>
                <l> tuť sobě ze srdce i rád zazpívám – –</l>

                <p>Byla to písnička, kterou před lety odnesl z výletu do Divoké Šárky. Zpívala ji
                    tam s průvodem kytary vyzrávající slečna, sestra kamarádova, která nepokrytě
                    projevovala Chrysostomovi, že by mu dala v plen srdce a duši a ruku a vše, po
                    čem by zatoužil. Pan Dundr tehda pohrdl, ale písnička v něm uvázla. A později
                    byly chvíle, kdy si v soukromí duše přiznával, že snad měl sáhnouti po všem, co
                    bylo nabízeno. Z jakéhosi vzdoru provdala se pak dívka nakvap, bez rozvahy
                    a zkoumání, a byla velmi nešťastna. Pana Dundra skoro hnětlo svědomí, když na to
                    pomyslil. Připadalo mu, že zavinil její neblahý osud. A kamarád, bratr její, sám
                    starý mládenec, rozplývaje se časem po tolikáté a tolikáté sklenici chmeloviny,
                    bral přítele Dundra za krk a blábolil mazlivě:</p>

                <p>„Chrysostome, tys měl být mým švakrem, to by nám všem bylo dobře! Tebe měla Mina
                    ráda, krev by pro tebe byla vycedila, a tys nic nepozoroval! Kdyby jen se mi
                    včas byla svěřila – já bych vás byl spojil, já bych vám byl požehnal. Dundře,
                    Dundříčku!“</p>

                <p>Panu Dundrovi bývalo při tom velmi nevolno. Nesměl se přiznati tomu
                    dobrosrdečnému pijáku, že pozoroval, že <hi>velmi</hi> pozoroval náklonnost
                    Míninu, a snad právě proto – –</p>

                <p>Dvě struny na kytaře povolily zas a pan Dundr neměl trpělivosti, aby poznovu
                    ladil. Pověsil nástroj a chvíli bloudil světnicí. Potom odemkl
                        přítruhlík<ref>[85]</ref> psacího stolu a vyňal album. Chvíli se v něm
                    přemítal, ztopořené postavy přátel a známých vyskakovaly mu na oči jak figury
                    v panorámě. Některé z nich byly až k smíchu, jak ulekány a strnulých tváří se
                    dívaly do aparátu. Panu Dundrovi se zdálo, že ještě teď na nich vidí křeč, která
                    je popadala za krk v mosazné vidlici fotografově.</p>

                <p>Obrátil rázem všechny listy alba a za posledním sáhl po zežloutlé obálce
                    s vysekávanými okraji, na níž bylo napsáno vybledajícím již, rezivým písmem:</p>

                <l>Toť ze všeho, co kdysi mně tak milo,</l>
                <l> toť vše, co z drahé Kristynky mi zbylo!</l>

                <p>Bylo to písmo páně Dundrovo z mladických let, o kterých se dnes u Kulichů byl
                    rozpovídal.</p>

                <p>Sáhl v obálku a dvěma prsty vyňal věneček plavých vlasů, umně stočený, svázaný
                    hedvábnou nití červenou a modrou. Láska, věrnost!</p>

                <p>A potom skočila ubohá Kristynka do Vltavy. Prsty páně Dundrovy se lehce chvěly,
                    když věneček vlasů zas v obálku vsouval.</p>

                <p>„Rád bych věděl, proč to člověk nespálí – proč to nespálí!“ zašeptal.</p>

                <p>Šetrně položil album do stolku, otočil klíčem. Když se obrátil k lampě na stole,
                    zdálo se, že jeho okrouhlá tvář o třetinu seschla.</p>

                <p>Pojednou přitiskl obě dlaně na spánky a zvolal jako v nesmírných nesnázích:</p>

                <p>„Ale sakra, Dundře, k čemu pak tyhle elegie pro člověka, který je správcem
                    filiálky císařské královské zastavárny! To se s tvým ouřadem dokonce nic
                    nesrovnává!“</p>

                <p>Práskl do dlaní a řekl rozhodně:</p>

                <p>„Já doma nebudu! To mi čert napískal!“</p>

                <p>Za pět minut byl pan Dundr zas obut a oblečen, vstrčil do kapsy plochý voskový
                    sloupek, foukl do cylindru petrolejky a slézal z tmavých schodů.</p>

                <p>Když vyšel z domu, zhluboka vydechl, a byl to zase svůj pan Dundr. Otočil se do
                    Ostruhové ulice, spěchal do Renthauzu.</p>

                <p>Ulice tichla, schylovalo se k desáté.</p>

                <p>A pan Dundr, jak ho vlastní tíha hnala příkrou cestou dolů, ofoukl popel
                    z doutníku a zahučel, jako by sám se sebou žertoval:</p>

                <p>„Věř tomu čert pekelný, abych se nakonec taky ještě neoženil…!“</p>

                <p>A nemohl se dočkati, až se octne mezi kamarády.</p>

                <p>Konec dílu prvého.</p>

            </div>

        </body>


        <back>
            <div type="liminal">
                <head>Ediční poznámka</head>

                <p>V knize <hi>Vdavky Nanynky Kulichovy </hi>jsme se pokoušeli text jazykově
                    přiblížit dnešnímu čtenáři. Upravili jsme již nepoužívané varianty psaní slov
                    a nahradili je těmi, které jsou současnému čtenáři známé (např. psaní
                        <hi>s/z</hi>). U zastaralých nebo dobových výrazů jsme pro vysvětlení
                    využili možnosti poznámkového aparátu. V dialozích jsme se snažili přiblížit co
                    nejvíce originálu. Pozměnili jsme pouze ty výrazy, ve kterých se odlišuje
                    výslovnost a pravopis (např. <hi>spat/spát</hi>), abychom zachovali přirozený
                    tok dialogu a vnitřního monologu. Naším cílem bylo, aby si současný čtenář knihu
                    užil tak, jako si ji mohli užít tehdejší čtenáři.</p>


                <p><hi>Redakce MKP</hi></p>

            </div>
            <!--<div type="liminal">
<head>Poznámky pod čarou</head>



<note xml:id="ftn1">[1]
Nový krejcar. Pozn. red.</note>

<note xml:id="ftn2">[2]
Členka přísného řeholního řádu; mlčenlivá, opuštěná žena. Pozn. red.</note>

<note xml:id="ftn3">[3]
Oválné pečivo z tmavší pšeničné mouky, sypané kmínem a solí. Pozn. red.</note>

<note xml:id="ftn4">[4]
Čtverylka. Pozn. red.</note>

<note xml:id="ftn5">[5]
Nástroj v podobě palice, kladiva, pístu nebo tlouku. Pozn. red.</note>

<note xml:id="ftn6">[6]
Malý dámský klobouček čepcovitého tvaru. Pozn. red.  </note>

<note xml:id="ftn7">[7]
Šatník, prádelník. Pozn. red.</note>

<note xml:id="ftn8">[8]
Písnička. Pozn. red.</note>

<note xml:id="ftn9">[9]
Dříve věřitel půjčující na zástavy dávané jím hromadně do zastavárny. Pozn.
red.</note>

<note xml:id="ftn10">[10]
Hráčky loterie. Pozn. red.</note>

<note xml:id="ftn11">[11]
Těžký a teplý svrchní kabát. Pozn. red.</note>

<note xml:id="ftn12">[12]
Rukávník. Pozn. red.</note>

<note xml:id="ftn13">[13]
Hustý sladký likér. Pozn. red.</note>

<note xml:id="ftn14">[14]
Štěnice. Pozn. red.</note>

<note xml:id="ftn15">[15]
Pochodeň. Pozn. red.</note>

<note xml:id="ftn16">[16]
Oklamat. Pozn. red.</note>

<note xml:id="ftn17">[17]
Karetní hra. Pozn. red.</note>

<note xml:id="ftn18">[18]
Do křesla. Pozn. red.</note>

<note xml:id="ftn19">[19]
Souhrn vkladů několika hráčů, o které se vyhrávající dělí podle výsledku hry. Pozn.
red.</note>

<note xml:id="ftn20">[20]
Kabát z hrubé, zpravidla oboustranně počesané tkaniny z tzv. vigoně
(příze z vlněného odpadu a bavlny). Pozn. red.</note>

<div type="liminal">

<p><ref>[21]</ref>
V minulosti podomní řezníci, kteří obchodovali s dobytkem a drůbeží, ale
nepatřili k cechu. Podřadný řezník, který směl prodávat na trhu jenom jeden den
v týdnu, na zastrčeném místě a horší zboží. <hi>Pozn. red.</hi></p>

</div>

<note xml:id="ftn22">[22]
Huba, vyřídilka (zastarale, exresivně). Pozn. red.</note>

<note xml:id="ftn23">[23]
Trezor. Pozn. red.</note>

<note xml:id="ftn24">[24]
Zde ve smyslu choroba. Pozn. red.</note>

<note xml:id="ftn25">[25]
Pán. Pozn. red.</note>

<note xml:id="ftn26">[26]
Uznat něčí převahu. Pozn. red.</note>

<note xml:id="ftn27">[27]
Projev úcty. Pozn. red.</note>

<note xml:id="ftn28">[28]
Přežvýkavec. Pozn. red.</note>

<note xml:id="ftn29">[29]
Velký šátek uvazovaný přes celou horní polovinu těla. Pozn. red.</note>

<note xml:id="ftn30">[30]
Hluk. Pozn. red.</note>

<note xml:id="ftn31">[31]
Pomoc, posila. Pozn. red.</note>

<note xml:id="ftn32">[32]
Též Svinská brána či brána svatého Jakuba, zaniklá pražská stavba, která se nachází
na dnešním náměstí I. P. Pavlova. Pozn. red.</note>

<note xml:id="ftn33">[33]
Úrok z půjčky (hovorově). Pozn. red.</note>

<note xml:id="ftn34">[34]
Na blůzu. Pozn. red.</note>

<note xml:id="ftn35">[35]
Obstojný, ucházející. Pozn. red.</note>

<note xml:id="ftn36">[36]
Maškarní ples. Pozn. red.</note>

<note xml:id="ftn37">[37]
Fotografie kabinetního formátu (asi 13 ×18 cm). Pozn. red.</note>

<note xml:id="ftn38">[38]
Kdysi módní vysoký dámský čepec nebo klobouk. Pozn. red.</note>

<note xml:id="ftn39">[39]
Jemně vyčiněná kůže. Pozn. red.</note>

<note xml:id="ftn40">[40]
Silný, důkladný řetízek u hodinek. Pozn. red.</note>

<note xml:id="ftn41">[41]
Úřad pro těžbu a obchod solí. Pozn. red.</note>

<note xml:id="ftn42">[42]
Postup. Pozn. red.</note>

<note xml:id="ftn43">[43]
Definitiva: trvalé ustanovení v zaměstnaneckém poměru ve státní službě. Pozn.
red.</note>

<note xml:id="ftn44">[44]
Příď, zde přeneseně. Pozn. red.</note>

<note xml:id="ftn45">[45]
Bezcenná věc. Pozn. red.</note>

<note xml:id="ftn46">[46]
Dešťovka. Pozn. red.</note>

<note xml:id="ftn47">[47]
Chodník. Pozn. red.</note>

<note xml:id="ftn48">[48]
Pánvemi. Pozn. red.</note>

<note xml:id="ftn49">[49]
Zaměstnanec vykonávající nižší administrativní (hlavně účetnické) práce. Pozn.
red.</note>

<note xml:id="ftn50">[50]
Okolky, drahoty, cavyky. Pozn. red.</note>

<note xml:id="ftn51">[51]
„Ale jdi!“ Pozn. red.</note>

<note xml:id="ftn52">[52]
Mlč, usmrkanče! Pozn. red.</note>

<note xml:id="ftn53">[53]
Nemotora, nešika, břídil, packal; nadávka vůbec. Pozn. red.</note>

<note xml:id="ftn54">[54]
Tatík. Pozn. red.</note>

<note xml:id="ftn55">[55]
„Jak myslíš!“ Pozn. red.</note>

<note xml:id="ftn56">[56]
„Tak mi řekni…“ Pozn. red.</note>

<note xml:id="ftn57">[57]
Sukně vzadu od pasu rozšířená, u kolenou zúžená a přecházející
ve vlečku. Pozn. red.</note>

<note xml:id="ftn58">[58]
Padnout, slušet. Pozn. red.</note>

<note xml:id="ftn59">[59]
Kozí nebo ovčí kůže jemně vydělaná. Pozn. red.</note>

<note xml:id="ftn60">[60]
Vroubkované krajky. Pozn. red.</note>

<note xml:id="ftn61">[61]
Když ji Nanynka předběhla ve vdavkách. Pozn. red.</note>

<note xml:id="ftn62">[62]
„… teď mě naše máma cvičí, trénuje.“ Pozn. red.</note>

<note xml:id="ftn63">[63]
Bezcenné věci. Pozn. red.</note>

<note xml:id="ftn64">[64]
Zplihlou. Pozn. red.</note>

<note xml:id="ftn65">[65]
Rumař = člověk, který odváží stavební rum. Pozn. red.</note>

<note xml:id="ftn66">[66]
Zastarale oddavky, svatba. Pozn. red.</note>

<note xml:id="ftn67">[67]
Slečna. Pozn. red.</note>

<note xml:id="ftn68">[68]
Tišící lék. Pozn. red.</note>

<note xml:id="ftn69">[69]
Zde střih. Pozn. red.</note>

<note xml:id="ftn70">[70]
Krajkový hedvábný přehoz přes hlavu a prsa. Pozn.
red.</note>

<note xml:id="ftn71">[71]
Kanýr, volán. Pozn. red.</note>

<note xml:id="ftn72">[72]
Zřasená, obvykle krajková ozdoba ženských šatů. Pozn. red.</note>

<note xml:id="ftn73">[73]
Nábytek. Pozn. red.</note>

<note xml:id="ftn74">[74]
Volno. Pozn. red.</note>

<note xml:id="ftn75">[75]
Týden. Pozn. red.</note>

<note xml:id="ftn76">[76]
Farní obvod neboli území, na němž je vykonávána duchovní správa z jednoho
místa. Pozn. red.</note>

<note xml:id="ftn77">[77]
Pokladník. Pozn. red.</note>

<note xml:id="ftn78">[78]
Odhadce ceny. Pozn. red.</note>

<note xml:id="ftn79">[79]
Zastavárna. Pozn. red.</note>

<note xml:id="ftn80">[80]
Vězeňský dozorce. Pozn. red.</note>

<note xml:id="ftn81">[81]
Nepodařilo se. Pozn. red.</note>

<note xml:id="ftn82">[82]
Vatou podšitá sukně. Pozn. red.</note>

<note xml:id="ftn83">[83]
Prostor bez oken připojený k větší místnosti jako výklenek. Pozn. red.</note>

<note xml:id="ftn84">[84]
Polička s přihrádkami. Pozn. red.</note>

<note xml:id="ftn85">[85]
Zásuvka. Pozn. red.</note>
</div>
<div type="liminal">

<p>Ignát Herrmann</p>

<p>Vdavky
Nanynky Kulichovy I</p>


<p>Edice E-knihovna</p>

<p>Redakce Kateřina Kováčová</p>


<p>Vydala Městská
knihovna v Praze</p>

<p>Mariánské nám. 1, 115 72 Praha 1</p>


<p>V MKP 1. vydání</p>

<p>Verze 1.0 z 17. 3. 2017</p>


<p>ISBN 978-80-7532-594-5 (epub)</p>
</div>
-->
        </back>
    </text>
</TEI>
